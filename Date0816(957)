僧亮曰：第四、流通分也。陳如是弟子之長，先受偏悟，今得圓解，委以流通，不亦宜乎？
法瑤曰：說經將訖，外道悟解者眾，諸人最後受悟者，故付囑最初悟者也。又一夫靡不有初，尟克有終，有始有卒者，其唯圣人乎！陳如最初，聞五陰無常，今最後聞常而悟也。
僧宗曰：因果、佛性、中道，備於前矣。是以故命陳如，更定因果，說生死五陰無常佛果常也。
寶亮曰：上已三重說竟，今此第四，次明付囑流通。撿付囑之事，不似余經，既顧問阿難，并述己之德，而體為流通故，所以命篇，先對陳如論於五眾，欲以徒眾儀軌戒律法用付囑有在也。又以文辭章句一切經藏，囑累阿難，以深理付弘廣也。
智秀曰：廣明義中，第二分也。重以說付傳法者，名付囑說也。尋之下文，經來不盡。何以知其然？文為證也。本為付囑，命覓阿難，阿難至，乃使度須跋，付囑之言，遂□□。以理而推，義在可知。凡付二事：一者、人；二者、法。人者，即是所度十外道，緣陳如年高德尊，堪為師范，所以囑也；由阿難弘廣，於傳化有緣，所以說種付之。一品之中有四意：第一、說常、無常法；第二、明外道無沙門法；第三、列外道來詣佛法；第四、正破外道。
道慧記曰：陳如既居上生，又先親是外道，出家已來，為外道所伏，故命以付囑。
爾時，世尊告憍陳如至受、想、行、識亦復如是。
僧亮曰：色即是縛者，說有為之過也。
智秀曰：第一意，略說因果常、無常也。
憍陳如！若有人能如是知者至在大眾中作師子吼。
僧亮曰：沙門、婆羅門，二名皆是寂靜之稱。法理常定，不知則亂，知則常靜，能知常與無常，則具二法，若離佛法，不偏之人及悉皆無也。
智秀曰：第二意。
爾時，外道有無量人至我若勝彼，彼，不從因生。無因生涅盤，第三難。
瞿曇亦說從因生者至涅盤即是常、樂、我、凈。
僧亮曰：通難四義，第四難也。
若瞿曇說亦常、無常至佛即我身是也，是義云何。
僧亮曰：難佛名也。謂言緣從生法，有常、無常，二言非佛自說，是佛義云何耶？第五難也。
佛言：婆羅門如汝所說至法之因耶？如是，瞿曇。
僧亮曰：謂世性亦名冥初，內眾生，外非眾生，因常而果無常。
佛言：婆羅門！云何作因？瞿曇！從性生大，從大生慢僧亮曰：從性生大，從大生慢者，五大慢是識也。先說二法，未是諦數明二十四法，是色非色，大論色慢攝非色，互共相生，皆是無常，性則不爾。百論云：從冥初生覺。說十一根義；次其性從此麤說，義雖不以次，大義同耳。彼覺此慢，互其辭也。
僧宗曰：冥者，八萬劫外冥然不見，此不改言性也。慢即我心，只計我故，起慢於前人也。
寶亮曰：從性生大者，是覺也。覺萬法故，言大也。從大生慢者，即是從覺生我心也。
從慢生十六法，所謂地、水至果是常者，有何等過。
僧亮曰：前云大生慢，此慢之與大，互生義，次應色香，從麤說耳。從五法生者，次第說也。色生火，聲生空，香生地，味生水，觸生風。或說一塵生一，或云五塵共生，一塵偏多。五知根者，火生眼，空生耳，地生鼻，水生舌，風生身，身覺觸，此言觸也。或言一大生，或言五大共生，一大偏多。次五業及意五大共，五大共生是多少？亦說意根，是色法二十一法。色之差別，根本有三，三是慢之差別。皆從性生者，言小隱，應說二十四法。有何等過者，汝果無過，我果有何過耶？答初難也。
寶亮曰：生十六法者，謂從我心生五微塵，從微塵生五大，從五大生十一作根也。此二十五諦皆因世性生也。
婆羅門！汝等法中有二因不至了因者，如燈照物。
僧亮曰：作果是生，不作是了。
佛言：是二種因，因性是一至即同了不？不也，瞿曇。
僧亮曰：生親了疏，因相以定，親不可疏，疏不可親。是因相不者，疏不生果，雖不能生果，故疏因之義，即用了不。不也，瞿曇，因果相，同與不同，生因則同，了因不同也。
寶亮曰：以此而言，不關論理，直是相折卻耳。
佛言：我法雖從無常至乃至意法亦復如是。
僧亮曰：從因生法，有常、無常，所謂二也。二語無二者，常亦有實，無常亦實，實故無二也。曾從先舊以下，說諸佛無異語，同名無二，非謂一佛也。雖名二語，了一語者，為說有無空。上云有同說有，無同說無，俗諦辨相二語，真諦三相一語，為了直說俗，俗無定相也。云何二語了一語者，釋俗有假有，俗無假無，二也。真則非有非無，一也。
寶亮曰：三世諸佛亦說生因所得是無常，了因所得是常。
婆羅門言：瞿曇善能分別至佛言：善哉已解。
僧亮曰：如是語義者，因二果一之義。我今未解者，解未解所譬，說四真諦訖，亦二亦一，說諸法因果，因果則無定性，著相則二，三相一也。
寶亮曰：心既款伏，還請佛說法。佛直說四諦，亦二亦一已，即領解云：凡夫見有彼此苦之則，故言二；圣人觀苦即空，無彼此異，知一不一，心會平等。
婆羅門言：世尊！我今聞法至即於坐處得阿羅漢果。
僧亮曰：既云理無偏悟，今既常、無常雙解應成，菩薩何故猶言得羅漢道？夫座席未嘗無小乘小德小智，圣教有始終接下愚之要，故假示小道，使物心稍開，所以十師皆悟近悟也。
復有梵志，姓婆私吒至無煩惱為涅盤耶？如是！梵志。
僧亮曰：涅盤名滅，滅有二種，謂性滅、相續滅。性是滅無，故言如是也。
寶亮曰：亦無所執，直捉常、無常以問佛耳。
婆私吒言：瞿曇！世間四種至云何言有常、樂、我、凈。
僧亮曰：除煩惱之無，同於已滅之無，已滅非常，何得獨稱常耶？
佛言：善男子！如是涅盤至是故名為異相互無。
僧亮曰：涅盤之中，畢竟不滅，亦非滅無也。
寶亮曰：非三種之無，乃至有分同互無，涅盤若有，豈無常耶？
婆私吒言：瞿曇！若以異無至說言涅盤常、樂、我、凈。
僧亮曰：難意謂，若以無煩惱為無，而涅盤非無，牛形馬為異，無牛亦無三，無皆無常也。
佛言：善男子！如汝所說至是故得稱常、樂、我、凈。
僧亮曰：牛馬互無，則無性無常。不對治無常，不得稱常，涅盤對病為譬也。
婆私吒言：世尊！如來為我至復當勝彼瞿曇沙門。
僧亮曰：云何無常者，未識無常之法，不知對治之義，所以請解也。
爾時，眾中復有梵志至亦如是問，佛皆默然。
僧亮曰：假名無定執之問者，常置答也。
寶亮曰：欲令其先立義故，所以默然也。
先尼言：瞿曇！若一切眾生至瞿曇何故默然不答。
僧亮曰：立義謂定有，不宜答也。是一、是遍、是作者，以三義證有也。作者是立義之本意，遍之與一，證常耳。何者？不遍則有分，不一則有數，物有分數，是無常也。
佛言：先尼，汝說是我至一切智人亦如是說。
僧亮曰：智同則說有，明說無則非智也。
佛言：善男子！若我周遍至修諸善法，為受天身。
僧亮曰：生死因果，心作心受。眾生皆有五道之業，一心不并起，不一時受，汝謂我作我受，我遍五道，應一時受報也。
寶亮曰：若五道有報，何為修善以滅惡耶？
先尼言：瞿曇！我法中我至修諸善法，生於天上。
僧亮曰：後云未得道時，是作得道，則常身二故，說我二耳，我不二也。
佛言：善男子！如汝所說至若作身無，云何言遍。
僧亮曰：遍者，遍三世也。若先無常，後常者，作身則有身，我滅則身無也。
瞿曇！我所立我，亦在作中至是故我我亦遍亦常。
僧亮曰：謂在作不失遍，在滅不失常，以舍譬身，以舍主譬我，舍燒主出，主常舍無常。何咎？
寶亮曰：以世喭為證，世人亦言燒舍，不言燒主也。
佛言：善男子！如汝說我至是則違背世出世法。
僧亮曰：世間虛空是遍，常、無常、色、非色，皆有空也。若使此我，則應遍常、無常、色、非色，云何以人舍不遍為譬耶？
先尼言：我亦不說一切眾生至乃說一人各有一我。
僧亮曰：外道計我有二種，一謂共，一謂遍。而先尼不計共，而言遍也，以終始不變，為一耳。
寶亮曰：救義意謂，各有一我，不傷遍也。
佛言：善男子！若言一人至若不遍者，是則無常。
僧亮曰：若各有自在之主，見聞應同，如令遍者，草樹亦應見聞也。
先尼言：瞿曇！一切眾生至佛得聞時，天得應聞。
僧亮曰：救義云，我遇法則善，遇非法則惡，不得等也。
佛言：善男子！法與非法至何以故？業平等故。
寶亮曰：將欲為難，先定其法是業非業耶？答云：是業所作。言若是業作，即是同法，云何言異耶？
先尼言：瞿曇！譬如一室至其明無差，喻眾生、我。
僧亮曰：救義云：百燈同室，明遍而炷不遍，不可以明遍，責炷亦應遍也。百人百我，我雖遍，而法、非法不遍。
佛言：善男子！汝說燈明至何得復以炷明為喻。
僧亮曰：炷是明，離炷無明。汝所言法及非法，則不如是，云何以一譬異耶？
善男子！汝意若謂炷之與明至法、非法、我，三事即一。
僧亮曰：上受異炷之明，今說明不異炷，於汝非譬，於我是譬。何者？炷是假名，以色觸為體，色即是明，明不異炷，我是假名，以二法為體，我不異二法也。
寶亮曰：以即事為難，若謂炷明不相關者，現見炷大明盛，離炷無明也。
先尼言：瞿曇！汝引燈喻至於我則吉，於汝不吉。
僧亮曰：外道謂：法有定性，吉則定吉，不吉則一切不吉也。佛破之云：我無定執，教汝離執也。
先尼言：瞿曇！汝先責我至以是推之，真是不平等。
僧亮曰：反難云：若佛以執為非，不報為是，即不平。
佛言：善男子！如我不平至同諸圣人得平等故。
僧亮曰：生死以執著為累，我以無報為是，汝以無執為非。今破汝非，即是兩吉，豈不平乎？
先尼言：瞿曇！我常是平至云何言我是不平耶。
僧亮曰：以己所計遍為平等。
善男子！汝亦說言，當受地獄至何因緣故，說我作耶。
僧亮曰：我以自在為義，云何造惡不作善耶？
善男子！眾生苦樂實從因緣至乃至身根亦復如是。
僧亮曰：作從我而作者，我即無常也。
汝意若謂我雖能見至汝立我見亦復如是。
僧亮曰：火因花燒，非花燒也。識因眼見，非眼見也。
先尼言：瞿曇如人執鐮至一切煩惱亦應如是。
僧亮曰：鐮人各異，能有所作，離眼無我，現事可驗。
先尼言：瞿曇！我有二種至既滅壞已，終不更生。
僧亮曰：又立苦、樂之我作我。若無知時，作煩惱受苦也；知時，則修道斷結也。
佛言：善男子！所言知者至一切畜生何故不得。
僧亮曰：我則本來清凈，不為苦縛，不應為樂，而修諸善，而求解脫。若謂不從因緣者，畜生亦應得。
先尼言：瞿曇！若無我者至及有我所、我作、我受。
僧亮曰：先尼三事證我，義可立極此也。
先尼言：瞿曇說無我、我所，何緣復說常、樂、我、凈？
僧亮曰：及諮所疑也。
佛言：善男子！我亦不說至我今宣說常、樂、我、凈。
僧亮曰：先尼心樂四法，以我為常樂，若我從倒說，內外皆無。故問云：瞿曇何緣復說常耶？今答云：滅內外入，名之為凈，非求無常也。汝以內外入是常，所以是倒也。
先尼言：世尊！唯愿大慈至一切煩惱先當離慢。
僧亮曰：先尼慢重，先令離重，輕者自滅也。
先尼言：世尊！如是！如是至清凈梵行，證阿羅漢果。
僧亮曰：雖離諸見，於諸陰中愛心未盡，起眾生想。今觀諸陰，無自性、無他性，法心滅故，眾生想滅。
外道眾中復有梵志至瞿曇何故默然不答。
寶亮曰：迦葉計身則異命，命則異身，身雖無常，其命是常，命是常故，中間所以不斷也。
善男子！我說身命皆從因緣至一向而說身異命異。
僧亮曰：一切皆從緣生，是無常法，所以言即是者，不離身有命，不離命有身也。身異命異者，身當法體，命談始終如此梵志言：世尊！唯愿為我至經五日已，得阿羅漢果。
僧亮曰：聞法反迷，悟道證也。
外道眾中復有梵志，名曰富那至非如去非不如去。
寶亮曰：富那計六十二見，就五陰上，計一陰作四句，四五凡二十也。如去不如去，亦如此，應三法成六十，此妄計皆以斷常為本，所以成六十二見。
佛言：富那！我不說世間虛、實至不得說有東西南北。
寶亮曰：若虛懷於萬法，則明識四諦，離生死系縛。
富那言：請說一喻，唯愿聽采至漏盡，證得阿羅漢果。
寶亮曰：便開悟也。大村譬四諦，娑羅林喻二十五有生死。夫生死是理外之法，故況之外也。中有一樹，喻佛昔凡夫時也。先林而生者，喻昔二十五有眾生，後修十地無漏法也。足一百年者，謂十地行也。是時林主灌之以水者，過去諸佛為己外緣，進生己善，或授之別記也。其樹陳朽下，譬佛斷煩惱障盡也。唯貞實在者，虛偽生死，五陰既盡，唯余神明妙本，無為法性，真實法在也。外道設譬，領悟如此，況復學者而不仰信者耶？