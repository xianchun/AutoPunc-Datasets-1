我聞如是：
一時，佛游拘樓瘦劍摩瑟曇拘樓都邑。
爾時，世尊告諸比丘：緣於彼意，不知他心如真者，彼世尊正盡覺不可知，云何求解於如來乎？
時，諸比丘白世尊曰：世尊為法本，世尊為法主，法由世尊，唯愿說之！我等聞已，得廣知義。
佛便告曰：比丘！諦聽！善思念之，我當為汝具分別說。
時，諸比丘受教而聽。
世尊告曰：緣於彼意，不知他心如真者，當以二事求解如來：一者眼知色，二者耳聞聲。若有穢污眼、耳知法，是彼尊者為有、為無耶？若求時，則知所有穢污眼、耳知法，彼尊者無。若無此者，當復更求。若有雜眼、耳知法，是彼尊者為有、為無耶？若求時，則知所有雜眼、耳知法，彼尊者無。若無此者，當復更求。若有白凈眼、耳知法，是彼尊者為有、為無耶？若求時，則知所有白凈眼、耳知法，彼尊者有。若有此者，當復更求。彼尊者為長夜行此法、為暫行耶？若求時，則知彼尊者長夜行此法，不暫行也。若常行者，當復更求。彼尊者為為名譽，為為利義入此禪耶？不為名譽，不為利義入此禪耶？若求時，則知彼尊者非為災患故入此禪也。
若有作是說：彼尊者樂行非恐怖，離欲不行欲，欲已盡也。便應問彼：賢者！有何行、有何力、有何智，令賢者自正觀如是說：彼尊者樂行非恐怖，離欲不行欲，欲已盡耶？彼若作是答：賢者！我不知彼心，亦非余事知，然彼尊者或獨住，或在眾，或在集會，若有善逝，若為善逝所化為宗主，因食可見彼賢者，我不自知，我從彼尊者聞，面前諮受：我樂行非恐怖，離欲不行欲，欲已盡也。賢者！我有是行、有是力、有是智，令我自正觀如是說：彼尊者樂行不恐怖，離欲不行欲，欲已盡也。
於中當復問彼如來法：若有穢污眼、耳知法，有彼處此法滅盡無余？若有雜眼、耳知法，有彼處此法滅盡無余？若有白凈法，有彼處此法滅盡無余？如來為彼答：若有穢污眼、耳知法，有彼處此法滅盡無余；若有雜眼、耳知法，有彼處此法滅盡無余；若有穢污眼、耳知法，如來滅斷拔絕根本，終不復生；若有雜眼、耳知法，如來滅斷拔絕根本，終不復生；若有白凈法，如是我白凈，如是境界，如是沙門，我如是成就此正法、律。有信弟子往見如來，奉侍如來，從如來聞法，如來為說法，上復上，妙復妙，善除黑白。如來為說法，上復上，妙復妙，善除黑白者，如是如是聞已，知斷一法，於諸法得究竟，凈信世尊：彼世尊正盡覺也。
復應問彼：賢者！有何行、有何力、有何智，令賢者知斷一法，於諸法得究竟，*凈信世尊：彼世尊正盡覺耶？彼如是答：賢者！我不知世尊心，亦非余事知，我因世尊有如是*凈信，世尊為我說法，上復上，妙復妙，善除黑白。賢者！如如世尊為我說法者，如是如是我聞，如來為我說法，上復上，妙復妙，善除黑白。如是如是我聞已，知斷一法，於諸法得究竟，*凈信世尊：彼世尊正盡覺也。賢者！我有是行、有是力、有是智，令我知斷一法，於諸法得究竟，*凈信世尊：彼世尊正盡覺也。若有此行、有此力，深著如來信根已立者，是謂信見本不壞智相應，沙門、梵志、天及魔、梵及余世間無有能奪，如是求解如來，如是正知如來。
佛說如是，彼諸比丘聞佛所說，歡喜奉行！
