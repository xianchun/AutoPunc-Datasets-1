壬三、辨體狀二：初、標科略指；二、依科廣釋。癸今初。
次出體狀。所言體狀者，就中復有三種差別：一、舉離相以明凈心；二、舉不一不異以論法性；三、舉二種如來藏以辨真如。雖復三種差別，總唯辨此凈心體狀也。
復有三別等，是標科。總唯辨此句，是略指也。
或問：何意三種差別以辨凈心體狀？
答曰：凈心體狀不可名言，諸相即是非相，故明離相。若計有相可離，則非不異；若計相即是心，又非不一。今言不一不異，即是離於一異相也。然雖離一異相，不得再計非一非異之相。須知凈心不一不異，而一亦凈心，異亦凈心。約一，即是如實空義；約異，即是如實不空義也。以此三義求之，而凈心體狀庶可會矣。
癸二、依科廣釋三：初、舉離相以明凈心；二、舉不一不異以論法性；三、舉二種如來藏以辨真如。子初中二：初、正明凈心離相；二、巧示順入方便。丑今初。
第一、明離相者，此心即是第一義諦真如心也。自性圓融，體備大用，但是自覺圣智所知，非情量之能測也，故云言語道斷，心行處滅，不可以名名，不可以相相。何以故？心體離名相故。體既離名，即不可設名以談其體。心既絕相，即不可約相以辨其心。是以今欲論其體狀，實亦難哉！唯可說其所離之相、反相、滅相而自契焉。所謂此心從本已來離一切相，平等寂滅，非有相，非無相，非非有相，非非無相，非亦有相，非亦無相，非去來今，非上中下，非彼非此，非靜非亂，非染非凈，非常非斷，非明非暗，非一非異等。一切四句法總說，乃至非一切可說可念等法，亦非不可說不可念法。何以故？以不可說不可念，對可說可念，生非自體法故，即非凈心。是故但知所有可說可念、不可說不可念等法，悉非凈心，但是凈心所現虛相。然此虛相各無自實，有即非有，非有之相亦無可取。何以故？有本不有故。若有本不有，何有非有相耶？是故當知，凈心之體不可以緣慮所知，不可以言說所及。何以故？以凈心之外無一法故。若心外無法，更有誰能緣能說此心耶？是以應知所有能緣能說者，但是虛妄不實故有，考實無也。能緣既不實，故所緣何得是實耶？能緣、所緣皆悉不實故。凈心既是實法，是故不以緣慮所知也。譬如眼不自見，以此眼外更有他眼。能見此眼，即有自他兩眼。心不如是，但是一如，如外無法。又復凈心不自分別，何有能分別取此心耶？而諸凡惑分別凈心者，即如癡人大張己眼，還覓己眼。復謂種種相貌是己家眼，竟不知自家眼處也。是故應知有能緣、所緣者，但是己家凈心為無始妄想所熏故，不能自知己性，即妄生分別，於己心外建立凈心之相，還以妄想取之以為凈心。考實言之，所取之相正是識相，實非凈心也。
自性圓融，則不可以諸相取；體備大用，又不可以寂滅求。所離之相，謂四句百非。反相，謂即流以尋源。滅相，謂停波以得水也。眼不自見，猶有他眼能見我眼；心不自知，更無他心能知我心。以凡屬方隅、形相，皆是妄想所取。即更擬一無方隅、無形相者以為凈心之相，亦是妄想所取，不過俱屬識情分別之相，決非凈心故也。余文易知。
丑二、巧示順入方便。
問曰：凈心之體既不可分別，如諸眾生等，云何隨順而能得入？答曰：若知一切妄念分別體是凈心，但以分別不息，說為背理。作此知已，當觀一切諸法、一切緣念有即非有，故名隨順。久久修習，若離分別，名為得入，即是離相體證真如也。此明第一、離相以辨體狀竟。
知一切妄念分別體是凈心，譬如知波是水也。但以分別不息，說為背理，譬如波浪不息，說為背水之止性也。作此知已，是從名字起觀行。當觀一切諸法等，是從觀行入相似。久久修習，若離分別等，是繇相似入分真，圓頓止觀之要，盡在是矣。
子二、舉不一不異以論法性。
次明不一不異以辨體狀者。上來雖明凈心離一切分別心及境界之相，然此諸相復不異凈心。何以故？此心體雖復平等，而即本具染凈二用。復以無始無明妄想熏習力故，心體染用依熏顯現，此等虛相無體，唯是凈心，故言不異。又復不一。何以故？以凈心之體雖具染凈二用，無二性差別之相，一味平等，但依熏力所現虛相差別不同。然此虛相有生有滅，凈心之體常無生滅，常不變，故言不一。此明第二、不一不異以辨體狀竟。
先明不異，則不於相外別覓凈心，如全水成波，則全波即水也。次明不一，則不計差別之相以為凈心，如波雖生滅，不可謂水有生滅也。
子三、舉二種如來藏以辨真如二：初、明空義；二、明不空義。雖云二種如來藏，秪是一體具二義耳。以其隨緣即不變故，十界染凈諸法，性自非有，名為空如來藏。以其不變能隨緣故，具足染凈性相，一異難思，名不空如來藏。體實非空非不空故，能雙炤空與不空。
丑初中二：初、正明空；二、問答遣疑。寅今初。
次明第三、二種如來藏以辨體狀者。初明空如來藏。何故名為空耶？以此心性雖復緣起，建立生死、涅盤、違順等法，而復心體平等妙絕染凈之相，非直心體自性平等所起染凈等法，亦復性自非有。如以巾望兔，兔體是無，但加以幻力，故似兔現。所現之兔，有即非有。心亦如是，但以染凈二業幻力所熏故，似染似凈二法現也。若以心望彼二法，法即非有，是故經言：流轉即生死，不轉是涅盤。生死及涅盤，二俱不可得。又復經言：五陰如幻，乃至大般涅盤如幻，若有法過涅盤者，我亦說彼如幻。又復經言：一切無涅盤，無有涅盤佛，無有佛涅盤。遠離覺所覺，若有若無有，是二悉俱離。此等經文皆據心體平等，以泯染凈二用。心性既寂，是故心體空凈，以是因緣，名此心體為空如來藏，非謂空無心體也。
以平等心，會差別法，但有平等之體，元無差別之實，名之為空，猶大佛頂經所謂一非一切非，十界俱非，非但空也。
寅二、問答遣疑五：初、遣眾生現有疑；二、遣何因迷妄疑；三、遣無明有體疑；四、遣能熏為體疑；五、遣因果一異疑。卯今初。
問曰：諸佛體證凈心，可以心體平等故，佛亦用而常寂，說為非有。眾生既未證理，現有六道之殊，云何無耶？答曰：真智真炤，尚用即常寂，說之為空，況迷闇妄見，何得不有有即非有？
卯二、遣何因迷妄疑。
問曰：既言非有，何得有此迷妄？答曰：既得非有而妄見有，何為不得無迷而橫起迷？空華之喻，於此宜陳。
無迷而橫起迷，所謂迷本無因者也。既無華而妄見有華，亦可例知無勞而妄瞪成勞矣。
卯三、遣無明有體疑。
問曰：諸余染法可言非有，無明既是染因，云何無耶？答曰：子果二種無明，本無自體，唯以凈心為體，但因熏習因緣，故有迷用。以心往攝，用即非有，唯是一心。如似粟麥，本無自體，唯以微塵為體，但以種子因緣，故有粟麥之用。以塵往收，用即非有，唯是微塵。無明亦爾，有即非有。
卯四、遣能熏為體疑。
問曰：既言熏習因緣，故有迷用，應以能熏之法即作無明之體，何為而以凈心為體？答曰：能熏雖能熏他令起，而即念念自滅，何得即作所起體耶？如似麥子，但能生果，體自爛壞，歸於微塵，豈得春時麥子即自秋時來果也？若得爾者，劫初麥子今仍應在。過去無明亦復如是，但能熏起後念無明，不得自體不滅，即作後念無明也。若得爾者，無明即是常法，非念念滅。既非常故，即如燈焰，前後相因而起，體唯凈心也。是故以心收彼，有即非有，彼有非有，故名此凈心為空如來藏也。
能熏，指過去子果二種無明。無明，指現在子果二種無明也。余文可知。
卯五、遣因果一異疑。
問曰：果時無明與妄想，為一為異？子時無明與業識，為一為異？答曰：不一不異。何以故？以凈心不覺故動，無不覺即不動。又復若無無明，即無業識。又復動與不覺和合俱起，不可分別，故子時無明與業識不異也。又不覺自是迷闇之義，過去果時無明所熏起故，即以彼果時無明為因也。動者，自是變異之義，由妄想所熏起故，即以彼妄想為因也，是故子時無明與業識不一。此是子時無明與業識不一不異也。果時無明與妄想不一不異者，無明自是不了知義。從子時無明生故，即以彼子時無明為因，妄想自是浪生分別之義。從業識起故，即以彼業識為因，是故無明妄想不一。復以意識不了境虛故，即妄生分別。若了知虛，即不生妄執分別。又復若無無明，即無妄想；若無妄想，亦無無明。又復二法和合俱起，不可分別，是故不異。此是果時無明與妄想不一不異也。以是義故，二種無明是體，業識妄想是用。二種無明自互為因果，業識與妄想亦互為因果。若子果無明互為因者，即是因緣也。妄想與業識互為因者，亦是因緣也。若子時無明起業識者，即是增上緣也。果時無明起妄想者，亦是增上緣也。上來明空如來藏竟。
答中先明不一不異義，次明體、用、因果及因緣、增上緣義。以此諸義惟依一心虛妄建立，有即非有，故得結成空如來藏也。子時無明與業識，先明不異，次明不一。果時無明與妄想，先明不一，次明不異。繇根本無明得有業識之用，繇枝末無明得有妄想之用，故以二種無明為體也。
繇子時無明得生果時無明，復繇果時無明熏成子時無明，故二種自互為因果，名親因緣。繇業識得起妄想，復繇妄想熏成業識，故二種亦互為因果，亦名親因緣。若子時無明起業識，果時無明起妄想，但是異法相成，秪名增上緣也。
丑二、明不空義，猶大佛頂經所謂一即一切即，十界俱但即，非偏假也。文為二：初、總立諸科；二、隨科各釋。寅今初。
次明不空如來藏者，就中有二種差別：一、明具染凈二法，以明不空；二、明藏體一異，以釋實有。第一、明染凈二法中，初明凈法，次明染法。初明凈法中，復有二種分別：一、明具足無漏性功德法；二、明具足出障凈法。
寅二、隨科各釋，即為二：初、明具染凈法；二、明藏體一異。卯初中二：初、明凈法；二、明染法。辰初又二：初、明具足無漏性功德法；二、明具足出障凈法。巳今初。
第一、具無漏性功德者，即此凈心雖平等一味，體無差別，而復具有過沙數無漏性功德法，所謂自性有大智慧光明義故，真實識知義故，常樂我凈義故。如是等無量無邊性凈之法，唯是一心具有，如起信論廣明也。凈心具有此性凈法，故名不空。
起信論云：不覺起念，見諸境界，故說無明。心性不起，即是大智慧光明義。若心有動，非真識知，非常非樂，非我非凈；心性無動，即真實識知等義。此性凈法，不約德用言也。
巳二、明具足出障凈法二：初、明果性惟心所具；二、明能熏亦惟心所具。午今初。
第二、具出障凈德者，即此凈心，體具性凈功德，故能攝持凈業熏習之力。由熏力故，德用顯現。此義云何？以因地加行般若智業熏於三種智性，令起用顯現，即是如來果德三種大智慧也。復以因地五波羅蜜等一切種行熏於相好之性，令起用顯現，即是如來相好報也。然此果德之法雖有相別，而體是一心。心體具此德故，名為不空，不就其心體義明不空也。何以故？以心體平等，非空不空故。
午二、明能熏亦惟心所具。
問曰：能熏凈業，為從心起，為心外別有凈法以為能熏耶？答曰：能熏之法悉是一心所作，此義云何？謂所聞教法悉是諸佛菩薩心作。諸佛心、菩薩心、眾生心是一故，教法即不在心外也。復以此教熏心解性，性依教熏以起解用，故解復是心作也；以解熏心行性，性依解熏以起行用，故行復是心作也；以行熏心果性，性依行熏起於果德，故果復是一心作也。以此言之，一心為教，乃至一心為果，更無異法也。以是義故，心體在凡之時，本具解行果德之性，但未為諸佛真如用法所熏，故解等未顯用也。若本無解等之性者，設復熏之，德用終不顯現也。如是真金，本有器樸之性，乃至具有成器精妙之性，但未得椎鍛而加，故器樸等用不現。後加以鉗椎，樸器成器次第現也。若金本無樸器成器之性者，設使加以功力，樸用成用終難顯現。如似壓沙求油，鉆冰覓火，鍛冰為器，鑄木為瓶，永不可成者，以本無性故也。是故論言：若眾生無佛性者，設使修道，亦不成佛。以是義故，凈心之體本具因行果德性也。依此性故，起因果之德。是故此德唯以一心為體，一心具此凈德，故以此心為不空如來藏也。
能熏所熏、若果若因，無不以一心為體，心具此德，故名不空。
辰二、明染法二：初、立科；二、各釋。巳今初。
次明具足染法者，就中復有二種差別：一、明具足染性；二、明具足染事。
巳二、各釋二：初、明具染性；二、明具染事。午初又二：初、正明；二、釋疑。未今初。
初明具足染性者，此心雖復平等離相，而復具足一切染法之性，能生生死，能作生死，是故經云：心性是一，云何能生種種果報？即是能生生死。又復經言：即是法身流轉五道，說名眾生。即是能作生死也。
從此有彼，名之為生；舉體成彼，名之為作。如水生波，舉體作波也。
未二、釋疑七：初、釋性不可轉疑；二、釋兩性相違疑；三、釋兩業起滅疑；四、釋性不相除疑；五、釋互論相違疑；六、釋本末同滅疑；七、釋相違不熏疑。申今初。
問曰：若心體本具染性者，即不可轉凡成圣。答曰：心體若唯具染性者，不可得轉凡成圣。既并具染凈二性，何為不得轉凡成圣耶？
申二、釋兩性相違疑。
問曰：凡圣之用既不得并起，染凈之性何得雙有耶？答曰：一一眾生心體，一一諸佛心體，本具二性，而無差別之相，一味平等，古今不壞，但以染業熏染性故，即生死之相顯矣。凈業熏凈性故，即涅盤之用現矣。然此一一眾生心體依熏作生死時，而不妨體有凈性之能；一一諸佛心體依熏作涅盤時，而不妨體有染性之用。以是義故，一一眾生、一一諸佛悉具染凈二性。法界法爾未曾不有，但依熏力起用，先後不俱。是以染熏息故，稱曰轉凡；凈業起故，說為成圣。然其心體二性實無成壞，是故就性說故，染凈并具；依熏論故，凡圣不俱。是以經言清凈法中不見一法增，即是本具性凈，非始有也。煩惱法中不見一法減，即是本具性染，不可滅也。然依對治因緣，清凈般若轉勝現前，即是凈業熏故成圣也；煩惱妄想盡在於此，即是染業息故，轉凡也。
申三、釋兩業起滅疑。
問曰：染業無始本有，何由可滅？凈業本無，何由得起？答曰：得諸佛真如用義熏心故，凈業得起；凈能除染故，染業即滅。
申四、釋性不相除疑。
問曰：染凈二業皆依心性而起，還能熏心。既并依性起，何得相除？答曰：染業雖依心性而起，而常違心；凈業亦依心性而起，常順心也。違有滅離之義，故為凈除。順有相資之能，故能除染。法界法爾有此相除之用，何足生疑？
申五、釋互論相違疑。
問曰：心體凈性能起凈業，還能熏心凈性；心體染性能起染業，還能熏心染性。故乃可染業與凈性不相生相熏，說為相違。染業與染性相生相熏，應云相順。若相順者，即不可滅。若染業雖與染性相順，由與凈性相違，故得滅者，亦應凈業雖與凈性相順，由與染性相違，故亦可得除。若二俱有違義，故雙有滅離之義，而得存凈除染，亦應二俱有順義，故并有相資之能，復得存染廢凈。答曰：我立不如是，何為作此難？我言凈業順心故，心體凈性即為順本；染業違心故，心體染性即是違本。若偏論心體，即違順平等。但順本起凈，即順凈心不二之體，故有相資之能。違本起染，便違真如平等之理，故有滅離之義也。
申六、釋本末同滅疑。
問曰：違本起違末，便違不二之體，即應并有滅離之義也。何故上言法界法爾具足二性，不可破壞耶？答曰：違本雖起違末，但是理用，故與順一味，即不可除；違末雖依違本，但是事用，故即有別義，是故可滅。以此義故，二性不壞之義成也。問曰：我仍不解染用違心之義，愿為說之！答曰：無明染法，實從心體染性而起，但以體闇故，不知自己及諸境界從心而起，亦不知凈心具足染凈二性而無異相，一味平等，以不知如此道理故，名之為違。智慧凈法實從心體而起，以明利故，能知己及諸法皆從心作，復知心體具足染凈二性而無異相，一味平等，以如此稱理而知故，名之為順。如似窮子，實從父生，父實追念，但以癡故，不知己從父生，復不知父意，雖在父舍，不認其父，名之為違。復為父誘說，經歷多年，乃知己從父生，復知父意，乃認家業，受父教敕，名之為順。眾生亦爾，以無明故，不知己身及以諸法悉從心生，復遇諸佛方便教化故，隨順凈心，能證真如也。
違本，即染性。違末，即染事也。染性是理用，即與凈性體融一味，故不可除。染事是事用，招感生死，故須滅除。窮子，喻無明染性。父，喻本覺真心。諸佛先證我之真心，即是同體之父。方便教化，令順凈心，則無明轉為智慧，即染性而成凈性。但除染事，不除染性明矣。
申七、釋相違不熏疑。
問曰：既說無明染法與心相違，云何得熏心耶？答曰：無明染法無別有體，故不離凈心。以不離凈心故，雖復相違，而得相熏。如木出火炎，炎違木體而上騰，以無別體，不離木故，還燒於木，後復不得聞斯譬喻，便起燈爐之執也。此明心體具足染性，名為不空也。
木，喻凈心。炎，喻無明染法。燒木，喻還熏凈心。借喻本欲明理，執喻便成戲論，故誡令不得起執，謂燈爐出火，何故不燒燈爐？
午二、明具染事。
次明心體具足染事者，即彼染性為染業熏故，成無明住地及一切染法種子。依此種子現種種果報，此無明及與業果即是染事也。然此無明住地及以種子果報等，雖有相別顯現，說之為事，而悉一心為體，悉不在心外，以是義故，復以此心為不空也。譬如明鏡所現色像，無別有體，唯是一鏡，而復不妨萬像區分不同，不同之狀皆在鏡中顯現，故名不空鏡也。是以起信論言：因熏習鏡，謂如實不空，一切世間境界悉於中現，不出不入，不失不壞，常住一心，以一切法即真實性故。以此驗之，具足世間染法亦是不空如來藏也。上來明具足染凈二法以明不空義竟。
卯二、明藏體一異，為三：初、立科；二、詳釋；三、總結。辰今初。
次明藏體一異以釋實有義，就中復有六種差別：一、明圓融無礙法界法門；二、明因果法身名別之義；三、明真體在障出障之理；四、明事用相攝之相；五、明治惑受報不同之義；六；明共不共相識。
圓融無礙，謂一不礙異，異不礙一，非一非異，而異而一，乃如來藏真實法性也。約一而異，故因果二種法身名別；約異而一，故真體在障出障理同。然事理互相融攝尚為易解，以事攝事尤為難知，故須以巧便示之。既知法界無礙，須明治惑受報不同之致，乃不執性廢修。既知凡圣同而復異，須知共相、不共相識。夫然後纖疑畢盡，而常同常異，法界法門罄無余蘊矣。
辰二、詳釋，即為六：初、明圓融無礙法界法門至六、明共不共相識。巳初中三：初、直明法界體一；二、具明染凈性事；三、正明無礙圓融。午今初。
第一、明圓融無礙法界法門者。問曰：不空如來藏者，為一一眾生各有一如來藏？為一切眾生、一切諸佛唯共一如來藏耶？答曰：一切眾生、一切諸佛唯共一如來藏也。
空與不空，其體無二。今欲辨法界非一非異，即異即一，圓融無礙之理，故約不空藏為問也。佛及眾生尚秖一如來藏，豈令空與不空反有二耶？惟一藏體，一切生佛各得其全。是故佛圓融，生亦圓融；佛無礙，生亦無礙。凈性與染性圓融無礙，凈事與染事亦圓融無礙。凈性與凈事，染性與染事，圓融無礙；凈性與染事，染性與凈事，亦圓融無礙。以要言之，一一佛、一一生、一一凈性、一一凈事、一一染性、一一染事，無非如來藏之全體大用。非分如來藏以為染凈性事，亦不因一一染凈性事，遂成多多如來藏也。帝網之珠，僅可為片喻而已。
午二、具明染凈性事二：初、標章；二、釋示。未今初。
問曰：所言藏體具包染凈者，為俱時具？為始終具耶？答曰：所言如來藏具染凈者，有其二種：一者、性染性凈；二者、事染事凈。如上已明也。若據性染性凈，即無始以來俱時具有。若據事染事凈，即有二種差別：一者、一一時中俱有染凈二事；二者、始終方具凈染二事。
未二、釋示二；初、釋性染性凈俱時具有；二、釋事染事凈有二差別。申今初。
此義云何？謂如來藏體具足一切眾生之性，各各差別不同，即是無差別之差別也。然此一一眾生性中從本已來復具無量無邊之性，所謂六道四生、苦樂好丑、壽命形量、愚癡智慧等一切世間染法，及三乘因果等一切出世凈法，如是等無量差別法性，一一眾生性中悉具不少也。以是義故，如來之藏從本已來俱時具有染凈二性，以具染性故，能現一切眾生等染事，故以此藏為在障本住法身，亦名佛性。復具凈性故，能現一切諸佛等凈德，故以此藏為出障法身，亦名性凈法身，亦名性凈涅盤也。
如來藏具足一切眾生之性，而一一眾生皆以如來藏之全體為性，非是藏性之少分故，故仍具足一切十界染凈法性也。具染仍名本住法身，亦名佛性者，欲令眾生標心於極果故，若就法性之義論之，亦得名無明性、生死性等。
申二、釋事染事凈有二差別，又二：初、明一時俱具；二、明始終方具。酉今初。
然諸一一眾生無始已來雖復各各具足染凈二性，但以造業不同故，熏種子性成種子用，亦即有別種子用。別故，一時之中受報不同。所謂有成佛者，有成二乘果者，有入三涂者，有生天人中者，復於一一趣中無量差別不同。以此論之，如來藏心之內俱時得具染凈二事，如一時中、一切時中亦復如是也。
此總約一切眾生元無二性，故一時具足染凈二事也。
酉二、明始終方具。
然此一一凡圣雖於一時之中受報各別，但因緣之法無定，故一一凡圣無始以來具經諸趣，無數回返，後遇善友，教修出離，學三乘行，及得道果。以此論之，一一眾生始終乃具染凈二事。何以故？以一眾生受地獄身時無余趣報，受天報時亦無余趣報，受一一趣中一一身時亦無余身報，又受世間報時不得有出世果，受出世果時無世間報。以是義故，一眾生不得俱時具染凈二事，始終方具二事也，一切眾生亦如是，是故如來之藏有始終方具染凈二事之義也。
此別約一一眾生迷本藏性，幻起染凈二事，繇情執故，不得言一時俱具也。
午三、正明無礙圓融三：初、法說；二、喻說；三、引證。未初中五：初、明無差而差之理；二、明全理成事；三、明全事攝理；四、明全事攝事；五、結成差即無差。申今初。
問曰：如來之藏具如是等無量法性之時，為有差別，為無差別？答曰：藏體平等，實無差別，即是空如來藏。然此藏體復有不可思議用故，具足一切法性，有其差別，即是不空如來藏，此蓋無差別之差別也。此義云何？謂非如泥團具眾微塵也。何以故？泥團是假，微塵是實，故一一微塵各有別質，但以和合成一團泥，此泥團即具多塵之別。如來之藏即不如是。何以故？以如來藏是真實法，圓融無二故。
答中先明正義，次以喻反顯。約平等名空，約差別名不空，體實非空不空，雙炤空與不空者也。但會用歸體，則差即無差，而體亦不名無差，以用非體外故；全體起用，則無差而差，而用亦不名差，以體非用外故。
此義云何下，恐人以泥團喻藏性，以眾塵喻諸法。設爾，則諸法反為實有，藏性反是假成。豈其然哉？
言泥團是假，微塵是實者，乃隨情說假實耳。若隨智說，則泥團、眾塵并皆無性，一切惟心。既一切惟心，則微塵之藏性不少，泥團之藏性不多，一一皆是圓融無礙之真實法性矣。
申二、明全理成事。
是故如來之藏，全體是一眾生一毛孔性，全體是一眾生一切毛孔性。如毛孔性，其余一切所有世間一一法性亦復如是，如一眾生世間法性，一切眾生所有世間一一法性。一切諸佛所有出世間一一法性亦復如是，是如來藏全體也。
此明如來藏不變隨緣，作一切世、出世法時，乃至一毛孔性皆是舉全體而成之，非是少分藏性。以藏性真實圓融，不可割裂，非有分劑故也。
申三、明全事攝理。
是故舉一眾生一毛孔性，即攝一切眾生所有世間法性，及攝一切諸佛所有出世間法性。如舉一毛孔性，即攝一切法性。舉其余一切世間一一法性亦復如是，即攝一切法性。如舉世間一一法性，即攝一切法性。舉一切出世間所有一一法性亦復如是，即攝一切法性。
此明一切法隨緣不變，全事即理，無有一毛孔許而非藏性全體。既是藏性全體，即是一切世、出世法性之全體，以無事外之理故也。
申四、明全事攝事。
又復如舉一毛孔事，即攝一切世、出世事，如舉一毛孔事，即攝一切事。舉其余世間、出世間中一切所有，隨一一事亦復如是，即攝一切世、出世事。何以故？謂以一切世間、出世間事，即以彼世間、出世間性為體故。是故世間、出世間性體融相攝，故世間、出世間事亦即圓融相攝無礙也。
此明隨一一事既全攬藏性之理，必盡攝藏性所具世、出世間之事。以既無事外之理，尤必無理外之事故也。以一事遍攝法界之事，是名事事無礙法界。
申五、結成差即無差。
是故經言：心佛及眾生，是三無差別。
前云藏體具足一切法性，即是無差別之差別。今隨舉一毛孔事，即具世、出世事，則一一毛孔皆是藏性全體大用，當知差別即無差別矣。是故心則具佛法及眾生法，佛則具心法及眾生法，眾生則具心法及與佛法。俱是能具，俱是所具，俱是能造，俱是所造，不可謂心但是能具能造，佛及眾生但是所具所造也。
未二、喻說，亦五：初、喻無差而差之理；二、喻全理成事；三、喻全事攝理；四、喻全事攝事；五、結顯差即無差。申今初。
譬如明鏡，體具一切像性，各各差別不同，即是無差別之差別也。若此鏡體本無像性差別之義者，設有眾色來對，像終不現。如彼熾火，雖復明凈，不能現像者，以其本無像性也。既見鏡能現像，定知本具像性。以是義故，此一明鏡於一時中俱能現於一切凈穢等像，而復凈像不妨於穢，穢像不妨於凈，無障無礙，凈穢用別。雖然有此像性、像相之別，而復圓融不異，唯是一鏡。
明鏡中像性、像相元無差別，以喻空如來藏。體具像性，能現像相，以喻不空如來藏也。余可知。
申二、喻全理成事。
何以故？謂以此鏡全體是一毛孔像性故，全體是一切毛孔像性故。如毛孔像性，其余一一微細像性、一一麤大像性、一凈像性、一穢像性等亦復如是，是鏡全體也。
若非鏡之全體，不能現於一毛，故隨現一毛，皆即鏡之全體，功能非少分鏡體也。
申三、喻全事攝理。
是故若舉一毛孔像性，即攝其余一切像性，如舉一毛孔像性，即攝一切像性。舉其余一一像性亦復如是，即攝一切像性也。
既一一毛孔皆舉鏡之全體所現，則以鏡之全體為性。既以鏡之全體為性，則以能現一切群像之性為性矣。
申四、喻全事攝事。
又若舉一毛孔像相，即攝一切像相，如舉一毛孔像相，即攝一切像相。舉其余一一像相亦復如是，即攝一切像相。何以故？以一切像相即以彼像性為體故，是故一切像性體融相攝，故一切像相亦即相融相攝也。
像相別無自體，即以鏡性而成其相。鏡性本具一切像相，則此全攬鏡性所成之一毛像相，安得不全攝一切像相哉？
申五、結顯差即無差。
以是譬故，一切諸佛、一切眾生同一凈心如來之藏不相妨礙，即應可信。
如一一像各攬全鏡之性，各攝群像之相，則一切諸佛、一切眾生各攬全體如來藏性，各具法界差別之事，復何疑哉？
申三、引證，又三：初、引雜華；二、引起信；三、引契經。申今初。
是故經言：譬如明凈鏡，隨對面像現，各各不相知，業性亦如是。此義云何？謂明凈鏡者，即喻凈心體也。隨對者，即喻凈心體具一切法性，故能受一切熏習，隨其熏別，現報不同也。面者，即喻染凈二業也。像現者，即喻心體染凈二性依熏力故，現染凈二報也。各各不相知者，即喻凈心與業果報各不相知也。業者，染凈二業，合上面也。性者，即是真心染凈二性，合上明鏡具一切像性也。亦如是者，總結成此義也。又復長行問云心性是一者，此據法性體融說為一也。云何能生種種果報者，謂不解無差別之差別，故言云何能生種種果報也。
此偈出華嚴經，先引偈，次釋復引長行證成，文并可知。
申二、引起信。
此修多羅中喻意偏明心性能生世間果報，今即通明能生世、出世果亦無所妨也。是故論云：三者、用大，能生世間、出世間善惡因果故。以此義故，一切凡圣一心為體，決定不疑也。
先牒華嚴喻意，但說能生世間果報。然實藏性具生世、出世果，故再引起信以證成之。
申三、引契經。
又復經言一切諸佛法身唯是一法身者，此即證知一切諸佛同一真心為體，以一切諸佛法身是一故，一切眾生及與諸佛即同一法身也。何以故？修多羅為證故。所證云何？謂即此法身流轉五道，說名眾生；反流盡源，說名為佛。以是義故，一切眾生、一切諸佛唯共一清凈心，如來之藏平等法身也。此明第一、圓融無礙法界法門竟。
既言一切諸佛唯一法身，又言法身流轉，說名眾生，則眾生與佛決非二體明矣。不二而二，生佛宛然；二而不二，互融互攝，故名圓融無礙法界法門。
巳二、明因果法身名別之義二：初、正明；二、釋疑。午初中二：初、標章；二、解釋。未今初。
次明第二、因果法身名別之義。問曰：既言法身唯一，何故上言眾生本住法身及云諸佛法身耶？答曰：此有二義：一者、以事約體，說此二名；二者、約事辨性，以性約體，說此二名。
事者，十界染凈之事。體者，如來藏也。藏體無別，但以染凈之事皆從藏體而起，故約事以名體，即有因法身、果法身之別也。性者，十界染凈之性，藏體既能成染凈事，便可驗知具染凈性，故云約事辨性。體實非染非凈，但以染凈之性皆即藏體所具，故約性以名體，亦有因法身、果法身之別也。約事，即約事造三千；約性，即約理具三千。事理兩重三千，同居一念，故知二種法身義別，總一如來藏心。
未二、解釋二：初、釋約事；二、釋約性。申今初。
所言以事約體，說二法身名者，然法身雖一，但所現之相，凡圣不同，故以事約體，說言諸佛法身、眾生法身之異，然其心體平等，實無殊二也。若復以此無二之體，收彼所現之事者，彼事亦即平等，凡圣一味也。譬如一明鏡，能現一切色像。若以像約鏡，即云人像體鏡、馬像體鏡，即有眾鏡之名。若廢像論鏡，其唯一焉。若復以此無二之鏡體，收彼人馬之異像者，人馬之像亦即同體無二也。凈心如鏡，凡圣如像，類此可知。以是義故，常同常別，法界法門，以常同故，論云：平等真法界，佛不度眾生。以常別故，經云：而常修凈土，教化諸眾生。此明約事辨體也。
文中，先正明；次立喻；三、法合。正明中，先不二而二，次二而不二。喻、合可知。
申二、釋約性。
所言約事辨性，以性約體，說有凡圣法身之異名者，所謂以此真心能現凈德故，即知真心本具凈性也。復以真心能現染事故，即知真心本具染性也。以本具染性故，說名眾生法身；以本具凈性故，說名諸佛法身。以此義故，有凡圣法身之異名。若廢二性之能以論心體者，即非染非凈，非圣非凡，非一非異，非靜非亂，圓融平等，不可名目，但以無異相故，稱之為一。復是諸法之實，故名為心。復為一切法所依止，故名平等法身。依此平等法身有染凈性故，得論凡圣法身之異，然實無有別體為凡圣二種法身也。是故道一切凡圣同一法身亦無所妨。何以故？以依平等義故，道一一凡、一一圣各別法身亦無所失。何以故？以依性別義故。
文中以此真心能現等，正約事以辨性也。以本具染、凈性等，乃以性而約體也。若廢二性之能等，融拂凡圣二性，明其無二體也。是故道一切凡圣等，明其圓融無礙，不妨說同說別也。
午二、釋疑三：初、釋習性疑；二、釋有性疑；三、釋立名疑。未今初。
問曰：如來之藏體具染凈二性者，為是習以成性，為是不改之性耶？答曰：此是理體用不改之性，非習成之性也。故云佛性大王，非造作法，焉可習成也？佛性即是凈性，既不可造作，故染性與彼同體，是法界法爾，亦不可習成。
性有二義：一者、始終不改義；二者、熏習成種義。今約理體之用，名之為性，非約習成也。佛性名為大王者，以具自在統攝之全能故。
未二、釋有性疑。
問曰：若如來藏體具染性，能生生死者，應言佛性之中有眾生，不應言眾生身中有佛性。答曰：若言如來藏體具染性，能生生死者，此明法性能生諸法之義。若言眾生身中有佛性者，此明體為相隱之語。如說一切色法依空而起，悉在空內，復言一切色中悉有虛空，空喻真性，色喻眾生，類此可知。以是義故，如來藏性能生生死，眾生身中悉有佛性，義不相妨。
未三、釋立名疑。
問曰：真如出障既名性凈涅盤，真如在障應名性染生死，何得稱為佛性耶？答曰：在纏之實雖體具染性，故能建生死之用，而即體具凈性故，畢竟有出障之能，故稱佛性。若據真體具足染凈二性之義者，莫問在障、出障，俱得稱為性凈涅盤，并合名性染生死。但名涉事染，化儀有濫，是故在障、出障俱匿性染之義也。又復事染生死，唯多熱惱，事凈涅盤，偏足清涼。是以單彰性凈涅盤，為欲起彼事凈之泥洹，便隱性染輪回，冀得廢斯事染之生死。若孤題性染，惑者便則無羨於真源，故偏導清升，愚子遂乃有欣於實際。是故在障、出障法身俱隱性染之名，有垢、無垢真如并彰性凈之號。此明第二、因果法身名別之義竟。
若論法性平等，名字性空，不惟在障可名性染生死，縱令出障，亦可名性染生死也。但以稱為佛性，可引物情，名為染性，徒增惑結。喻如荀卿性惡之論，無益斯民；孟軻性善之稱，有裨世道多矣。
巳三、明真體在障、出障之理二：初、正明；二、釋疑。午初中三：初、明體性本融；二、明約用差別；三、明用不違體。未今初。
次明第三、在障、出障之義。問曰：既言真如法身平等無二，何得論在障、出障，有垢、無垢之異耶？答曰：若論心體平等，實無障與不障，不論垢與不垢。若就染凈二性，亦復體融一味，不相妨礙。
未二、明約用差別。
但就染性依熏起故，有障、垢之名。此義云何？謂以染業熏於真心違性故，性依熏力起種種染用，以此染用違隱真如順用之炤性故，即說此違用之暗以為能障，亦名為垢。此之垢用不離真體故，所以即名真如心為在障法身，亦名為有垢真如。若以凈業熏於真心順性故，性依熏力起種種凈用，能除染用之垢，以此凈用順顯真心體炤之明性故，即說此順用之炤以為圓覺大智，亦即名大凈波羅密。然此凈用不離真體故，所以即名真心為出障法身，亦名無垢真如。以是義故，若總據一切凡圣以論出障、在障之義，即真如法身於一時中并具在障、出障二用。若別據一一凡圣以論在障、出障之義，即真如法身始終方具在障、出障二事也。
未三、明用不違體。
然此有垢、無垢，在障、出障之別，但約於染凈之用說也，非是真心之體有此垢與不垢，障與不障。
用分染、凈，而體自平等，是故染亦不名垢障，凈亦不名不垢不障也。初、正明竟。
午二、釋疑。
問曰：違用既論為垢、障，違性應說為礙、染？答曰：具是障性、垢性，亦得名為性障、性垢，此蓋平等之差別，圓融之能所。然即唯一真心，勿謂相礙不融也。問曰：既言有平等之差別能所，亦應有自體在障、出障耶？答曰：亦得有此義，謂據染性而說，無一凈性而非染，即是自體為能障，自體為所障，自體為在障；就凈性而論，無一染性而非凈，即是自體為能除，自體為所除，自體為出障。是故染以凈為體，凈以染為體，染是凈，凈是染，一味平等，無有差別之相。此是法界法門常同常別之義，不得聞言平等，便謂無有差別；不得聞言差別，便謂乖於平等也。此明第三、在障出障之義竟。
初一番問答，許其性障、性垢之名，而無相礙不融之義，以惟一真心故；次一番問答，許其自體在障、出障之義，而無平等差別互乖之情，以常同常別故。
巳四、明事用相攝之相二：初、以理曲明；二、以事巧示。午初中二：初、正明相攝；二、兼破余疑。未初又二：初、相攝；二、相即。申今初。
次明第四、事用相攝之相。問曰：體性染凈既得如此圓融，可解少分。但上言事法染凈亦得無礙相攝，其相云何？答曰：若偏就分別妄執之事，即一向不融；若據心性緣起依持之用，即可得相攝。所謂一切眾生悉於一佛身中起業招報，一切諸佛復在一眾生毛孔中修行成道。此即凡圣多少以相攝。若十方世界內纖塵而不迮，三世時劫入促念而能容，此即長短大小相收。是故經云：一一塵中顯現十方一切佛土。又云：三世一切劫，解之即一念。即其事也。又復經言：過去是未來，未來是現在。此是三世以相攝。其余凈穢、好丑、高下、彼此、明暗、一異、靜亂、有無等一切對法及不對法，悉得相攝者，蓋由相無自實，起必依心，心體既融，相亦無礙也。
第一章中，具明性染、性凈、事染、事凈，及全理成事、全事攝理、全事攝事，圓融無礙法界法門，但理事互攝，猶可依通，以事攝事，誠難思議，故躡前而起問也。答中先拂妄情所執，次以緣起依持之用而融攝之。蓋既全心起相，全相即心，安得不一相即一切相耶？
申二、相即。
問曰：我今一念即與三世等耶？所見一塵即共十方齊乎？答曰：非但一念與三世等，亦可一念即是三世時劫；非但一塵共十方齊，亦可一塵即是十方世界。何以故？以一切法唯一心故。是以別無自別，別是一心，心具眾用，一心是別，常同常異，法界法爾。
以別是一心故常同，以一心是別故常異。常同，故言相即；常異，故言相攝。同、異俱不思議，相攝、相即豈復有二體哉？初、正明相攝竟。
未二、兼破余疑五：初、破凡圣不同疑；二、破圣無別相疑；三、破世諦差別疑；四、破世諦攝事疑；五、破濫同神我疑。申今初。
問曰：此之相攝，既理實不虛，故圣人即能以自攝他，以大為小，促長演短，合多離一，何故凡夫不得如此？答曰：凡圣理實，同爾圓融，但圣人稱理施作，所以皆成；凡夫情執乖理，是故不得。
申二、破圣無別相疑。
問曰：圣人得理，便應不見別相，何得以彼小事以包納大法？答曰：若據第一義諦，真如平等，實無差別，不妨即寂緣起，世諦不壞，而有相別。
此明圣人既悟第一義諦，不壞世諦，不同凡夫二諦俱迷。
申三、破世諦差別疑。
問曰：若約真諦，本無眾相，故不論攝與不攝；若據世諦，彼此差別，故不可大小相收。答曰：若二諦一向異體，可如來難，今既以體作用，名為世諦，用全是體，名為真諦，寧不相攝？
申四、破世諦攝事疑。
問曰：體用無二，只可二諦相攝，何得世諦還攝世事？答曰：今云體用無二者，非如攬眾塵之別用，成泥團之一體，但以世諦之中一一事相即是真諦全體，故云體用無二。以是義故，若真諦攝世諦中一切事相得盡，即世諦中一一事相亦攝世諦中一切事相皆盡。如上已具明此道理竟，不須更致余詰。
申五、破濫同神我疑。
問曰：若言世諦之中一一事相即是真諦全體者，此則真心遍一切處，與彼外道所計神我遍一切處義有何異耶？答曰：外道所計心外有法，大小遠近、三世六道，歷然是實，但以神我微妙廣大故，遍一切處猶如虛空，此即見有實事之相異神我，神我之相異實事也。設使即事計我，我與事一，但彼執事為實，彼此不融。佛法之內即不如是，知一切法悉是心作，但以心性緣起，不無相別。雖復相別，其唯一心為體，以體為用，故言實際無處不至，非謂心外有其實事，心遍在中，名為至也。
外道神我之計復有二別：一者、計異物是我；二者、計即物是我。雖有二計，總不達一切惟心，心外無物，故與大乘法門不同。初、以理曲明竟。
午二、以事巧示二：初、許示；二、正示。未今初。
此事用相攝之義難知，我今方便令汝得解，汝用我語不？外人曰：善哉受教！
事事無礙法界不離眾生日用之間，迷者不覺，高推圣境，故今更就事以巧示之也。
未二、正示二：初、示大小相攝相即；二、示時劫相攝相即。申今初。
沙門曰：汝當閉目憶想，身上一小毛孔即能見不？外人憶想一小毛孔已，報曰：我已了了見也。沙門曰：汝當閉目憶想，作一大城，廣數十里，即能見不？外人想作城已，報曰：我於心中了了見也。沙門曰：毛孔與城大小異不？外人曰：異。沙門曰：向者毛孔與城但是心作不？外人曰：是心作。沙門曰：汝心有小大耶？外人曰：心無形相，焉可見有大小？沙門曰：汝想作毛孔時，為減小許心作？為全用一心作耶？外人曰：心無形段，焉可減小許用之？是故我全用一念想作毛孔也。沙門曰：汝想作大城時，為只用自家一念作，為更別得他人心神共作耶？外人曰：唯用自心作城，更無他人心也。沙門曰：然則一心全體唯作一小毛孔，復全體能作大城。心既是一，無大小，故毛孔與城俱全用一心為體。當知毛孔與城，體融平等也。以是義故，舉小收大，無大而非小；舉大攝小，無小而非大。無小而非大故，大入小而大不減；無大而非小故，小容大而小不增。是以小無異增故，芥子舊質不改；大無異減故，須彌大相如故。此即據緣起之義也。若以心體平等之義望彼，即大小之相本來非有，不生不滅，唯一真心也。
全舉心體而成一毛孔，全舉心體而成一大城，此不變隨緣之用也。大亦唯心，大無大相；小亦唯心，小無小相。大小生時心不生，大小滅時心不滅。心既不生不滅，則唯心之大小，全體即心，故亦即不生不滅，此隨緣不變之體也。既全體起用，全用即體，寧不全用攝一切用耶？
申二、示時劫相攝相即。
我今又問汝：汝嘗夢不？外人曰：我嘗有夢。沙門曰：汝曾夢見經歷十年五歲時節以不？外人曰：我實曾見歷涉多年，或經旬月時節亦有晝夜，與覺無異。沙門曰：汝若覺已，自知睡經幾時？外人曰：我既覺已，借問他人，言我睡始經食頃。沙門曰：奇哉！於一食之頃，而見多年之事。以是義故，據覺論夢，夢長時便則不實；據夢論覺，覺時食頃亦則為虛。若覺夢據情論，即長短各論，各謂為實，一向不融；若覺夢據理論，即長短相攝，長時是短，短時是長，而不妨長短相別。若以一心望彼，則長短俱無，本來平等一心也。正以心體平等，非長非短故，心性所起長短之相，即無長短之實，故得相攝。若此長時自有長體，短時自有短體，非是一心起作者，即不得長短相攝。又雖同一心為體，若長時，則全用一心而作；短時，即減少許心作者，亦不得長短相攝。正以一心全體復作短時，全體復作長時，故得相攝也。是故圣人依平等義故，即不見三世時節長短之相；依緣起義故，即知短時、長時體融相攝。又復圣人善知緣起之法唯虛無實，悉是心作。是心作故，用心想彼七日以為一劫，但以一切法本來皆從心作，故一劫之相隨心即成，七日之相隨心即謝。演短既爾，促長亦然。若凡夫之輩於此緣起法上妄執為實，是故不知長短相攝，亦不能演短促長也。此明第四、事用相攝之相竟。
唯心之長，可以作唯心之短；唯心之短，可以作唯心之長，故得相攝。長亦唯心，長無長相；短亦唯心，短無短相，故得相即也。余例上可解。