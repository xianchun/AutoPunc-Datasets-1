夫達摩西來，九年面壁，無多言句，而能直指人心，見性成佛，首開震旦之宗風。後人演唱提持，照用權實，鳴涂毒鼓，揮太阿鋒於言象不該之表，形名未兆之先，機如電掣雷奔，譚似河流海注。青蓮花紛飄舌本，大師子吼斷十方，穿透百千諸佛耳根，聝跳三十三天空外。究其所歸，不過鋪荊列棘，遍地生枝，甘草黃蓮，自心甘苦耳。然則自利利他，固不在於多言歟。
趙州諗禪師，圓證無生法忍，以本分事接人。龍門之桐，高百尺而無枝，朕閱其言句，真所謂皮膚剝落盡，獨見一真寔者，誠達摩之所護念。獅乳一滴，足迸散千斛驢乳，但禪師垂示，如五色珠，若小知淺見，會於言表，則辜負古佛之慈悲，落草之婆心也。
觀師信手拈來，信口說出，皆令十方智者一時直入如來地，可謂壁立萬仞，月印千江。如趙州之接人，誠為直指人心，見性成佛之古佛云。爰錄其精粹者著於篇，以示後學，俾知真宗軌范，如是如是爾。
