今南山慧因禅寺，后唐天成二年吴越忠武肃王建，初称慧因禅院。面玉岑，背兔岭，赤山左翼，南高右踞，箕泉、蛟窗二水合流而南，绕于寺门，环转而东北，逗回龙桥，复南出赤山埠，达于西湖。当是时，画船萧鼓犹得集于箕泉之下，信风气所萃也。寺址最称广衍，旧传三十亩有奇；而前后左右，松邱竹岛、麦陇菜畦不预焉。殿宇最称华整，旧传大雄殿、放光殿、华严阁、七祖堂而外，不可胜纪。而僧寮、香积之类不预焉。自马鸣大士之教流入东土，贤首宗之，五传至晋水大法师寔主兹院。师名净源，号潜叟，闽之晋江人，故称晋水，从地也。其疏释华严诸经义，凡数十种，流传海隅以及殊域。致高丽国王之子僧义天，航海而朝，乞为师门弟子。神庙遣尚书郎杨杰，赉命伴行抵师所，遂改为慧因教院，明晋水教宗也。及义天受教，期年还国。以青纸金书晋译华严经三百部，并经阁之赀，附贡舶以进晋水，而俗遂呼院为高丽。一时丰碑大额，咸以高丽冠之。非独通俗，亦借晋水荣耳。迨晋水示寂，高丽以祭奠为名，兼贡金塔二座。时苏文忠公守杭，恐相仍进贡，两浙绎骚。疏乞止之，却贡受祭，晋水之名益尊。元祐四年，高丽驸马都尉沈王璋，复奉诏进香幡于院，更为置田百余亩，以供永远香火，志不忘也。时继晋水教而丕振于兹院者，为易庵禅师，诠讲为南渡冠冕。理宗御书易庵二字赐之，改禅院为讲寺，尊易庵也。初易庵将赴云间演大乘教普门，菩萨预为放五彩光以显异。见盛进士。则其当年道行犹可想见。元至正末，遭兵燹之厄，十遗一二。皇明鼎新，图籍未定。幅员悉为强有力者所据，仅存者如掌中黑子。迄正德间，困于征徭，僧徒星散。数区殿宇，风摧雨淋，强半颓圮于荒烟断梗中。而所谓华严经阁者，并不知遗址所在久矣。孑遗一二僧，志切恢复，为延万松师于寺，讲华严经义。所集徒众，日以千计，骎骎有重兴机。而当道以煽惑病之，鱼服率众怀挺而入。亲诣师榻，止见双履。披帏而视，阒若无有。虽示以神通变幻，而觉范龃龉，金绳梗塞，师终弃去。时乡绅十洲方公、抑庵陈公，延僧如通、悟玄、明慧三师，皆万松高足也，并力修举。而天王殿、大雄殿、轮藏阁、妙应殿，次第兴复，如通之力居多焉。如通亦号易庵。初不知宋有易庵，掘地得御书碑，恍然悟石上三生缘矣。明慧号无际，授临济宗二十七传衣钵，法裔缠绵至今。本源，两山德行，屈指称首。其徒月印创复华严经阁垂成，而赍志以歾。裔孙止水踵而成之，而宗御书阁额，得还旧观。且欲辑志以贻不朽，则建置之始末，首宜详也。志原始。
名山古刹，圣道地场。罗汉住持，边幅陬隅。定多奇胜，第屡历废兴。则旧迹易湮，新观易忽。游人揽胜，未经剔发，何以写烟霞之臆，赴松桂之招矣？综古采今，凡得十则。志景物。
玉岑山与寺门对峙，相传此山产玉，故润媚异常。孤根卓拔，古木垂萝。南屏、九曜诸峰，缭绕环映；慧因清涧，萦绕其足。宋理宗书玉岑二字，镌于崖石，久稍漶漫。里人遂以佛号掩之，令好古者不胜扼腕。
旧传源出赤山。按赤山在玉岑东北，则居涧之下流，非发源处明矣。度来势，定出南高峰之麓，经玉岑入湖。回澜数折，旋绕寺门。石隙琤琤，鸣如哀玉。蛟窗据其上，雨余泉壮，未尝泛溢，若有所约束然。昔秦少游濯足于此。见少游。
俗呼筲箕泉，以石形相肖，名甚不典。在寺西北，南高峰之麓。怪石磊砢，一泓涵澹，倾珠漱玉，折而东南与慧因涧合。元黄子久公望筑室其上，号大痴庵。今榛莽萋迷，不能辨其遗址矣。
慧因涧上游有穴，蛟藏其中为人患，故以铁棂嵌石拒蛟，令水自棂出。暑月饮之，冰雪沁齿。旧传在殿司左军寨内尼庵之侧；今踪迹之止，巨石如障，莫测铁楞所在矣。然班荆坐对，翠树丹崖，居然幽胜。
寺后王守御墓北，人呼石雪窝。突兀棱层，皎若积雪。中有窝可容数坐。久蔽于北邙松柏，人迹罕至。
寺经数废，仅存遗础，相传后唐天成间物。雕镂龙凤、云、人马，穷极工巧。近世石伎，鲜有其匹。
藏阁与大雄殿相连，构合无迹。绀碧翚飞，高入云际。中设转轮，规制弘伟。山风微动，铃铎远播。两山诸刹，无与俪者。
妙应殿即放光殿。昔在寺西北隅，僧无际因其颓圮，移建正殿北。高厚其址，荫以修竹。节棁精华，绘饰整丽。云间大宗伯平泉陆公，塑旃旃普门大士像于内，移旧像于轮阁之下。每夏暑流金，坐其中，为之肌栗。
宋景定间，观音大士放五彩光。时易庵禅师将赴云间，为盛进士演华严教以荐父，预有此瑞。盛勒碑记于寺，今漶灭不可读，即轮阁下大士像也。后人因其异，加以千手眼，仿佛瑞光云。至天王殿中石像示梦，寺僧无尽掘地得之。或妄指为放光像，非是。
宋神宗朝，高丽国王次子僧统义天，以金书晋译华严经三百部入寺，仍施金二千两建阁藏之。南渡宗御书阁额。元末寺毁，阁并废。虽国初重葺，而经阁未复。嗣后递废递兴，阁之遗址，终属飞蓬野蔓。而无际法裔本源澄师，时切黍离之叹。其徒月印微慨然创复，功未竟而歾。本源愍其徒之志，闭关面壁，三历寒暑。众心向往，乐观其成。裔孙止水凝拮据竣事，中奉准提。轩窗四照，岚光树色，面面如画。闻御书额入张尚书府第，阁成复还。数百年久废之规，一新耳目，远近有重兴之望焉。
古佛授绳，新宗演钵。自西徂东，卓有的传。慧因教禀华严，法宗晋水。当年堂开七祖，声讫三韩，岂偶然欤？厥嗣代兴，翘翘薪楚。至勤修二梵，永奠给孤。亦鹿园之特俊，不容忘所自也。志祖德。
波罗柰国人。受法于夜奢尊者，后于华氏国转妙法轮。忽有老人坐前仆地，师谓众曰：此非庸流，当有异相。言讫不见。俄从地涌出金色人，复化为女子，右手指师而说偈曰：稽首长老尊，当授如来记。今于此地上，宣通第一义。遂造中论，明一切法皆自一心，囊括本末，开华严秘义之始。忽有魔，迦毗摩罗，数狎师。师出神力降之，示以性海三昧。魔始发信心，率眷属三千，俱求剃度。师因示以大法眼藏，为说偈曰：隐显即本法明暗原不二今付悟了法非取亦非离付法已，即入龙奋迅三昧，挺身空中，如日轮相，然后示灭。是为西域第十二祖。
西天竺国人。受法于毗罗尊者，后至南印度国，国人多信福业。闻尊者言，悉疑佛性。遂于座现自在身，如满月轮。众性所法音不睹师相。时有长者迦那提婆告众曰：此是尊者现佛性体相，以示我等。盖无相三昧，形如满月。佛性廓然虚明，正如是耳。轮相随隐，复现师形。为说偈曰：身现圆月相，以表诸佛体。法说无其形，用辨非声色。遂得大智度论、十二门论，以广中论之旨，垂之后世。后以如来大法藏付弟子迦那提婆，为说偈曰：为明隐显法方说解脱理于法心不证无嗔亦无喜付讫，入月轮三昧，广现神变。复就座，凝然示寂。为西域第十四祖。
名法顺，俗姓杜，万年人。十八出家，受学定法于圣僧道珍。凡世间一切聋哑，遇师立能聪辨。至驱园圃虫，驯恶性马，德及异类、所不可测。唐太宗诏问：朕苦劳热，师之神力何以蠲除？师曰：圣德御宇，微恙奚忧？但颁大赦，圣躬自安。上从之，疾遂瘳。因赐号帝心。所著法界观门一卷、妄尽还源观一卷，专弘华严之旨。于贞观十四年十一月十五日，坐化于南郊义善寺。双鸟入房，异香留室。经传即文殊菩萨现身也。为东土华严教之第一祖。
名智俨，不详里氏。帝心法师高足也。凡帝心诠释经义，师更流畅通辨，使其教之大行。虽不加著撰，而羽翼之功弘焉。为东土华严教之第二祖。
名法藏。云华法师高足也。其先康居国人，附顺居长安，遂为长安人。年十六，诣四明阿育王舍利塔，炼一指，誓学华严。则天朝，策名宫禁。通天元年，诏于太原寺开华严宗旨。白光昱然，自口而出，须臾成盖，万众欢赞。则天闻之，赐号贤首戒师。圣历二年十月，诏讲于佛授记寺讲堂，京师地为震动。即日召对长生殿，乃指殿隅金狮子，谓：大经，理深事广，文博义幽，非入理圣人，无以达其奥。是以立见边之喻，晓无涯之法，以况法界体，以师子喻法界用。其中立为五教：一、愚法声闻教；二、大乘始教；三、大乘终教；四、大乘顿教；五、一乘圆教。则天豁然领解。乃着其说为金师子章。睿宗授内禅，请师授菩萨大戒。师为讲华严三十余遍。楞伽、密严、梵网经、起信论等十部，皆为义疏。先天元年十一月，终于大荐福寺。是为东土华严教之第三祖。师寂而弟子慧苑等，悉叛其教。后百年而得澄观。
名澄观，会稽夏侯氏子。初出家于应天寺，诵法华经，十四得度。乾元中，学律于栖霞澧师，受南山行事于昙一，受菩萨戒于常照，传关河三论于玄璧。大历初，于瓦官传涅槃、起信论、终南法界观、法藏还源记。复造东京，受杂华于大诜。从荆溪习止观、法华、维摩等疏。谒牛头忠、径山钦、洛阳无名，咨决南宗禅法。谒慧云，明了北宗玄理。一切儒墨、竺干、梵书诸部，莫不旁通博综。居京师大华严寺，讲华严大经，造新疏二十轴。德宗诞节，召讲经内殿。以妙法清凉帝心，遂赐号清凉法师，紫衲方袍，礼为教授和尚。元和五年，宪宗问华严法界宗旨，豁然有得，敕有司铸金印，加号僧统清凉国师。开成三年三月六日示寂，寿一百二岁，葬终南石室。宰相裴休撰铭，载八卷中。师历九朝，为七帝师。所著疏记四百余卷。是为东土华严教第四祖。
名宗密，果州何氏子。初得法于荷泽五世孙道圆。清凉一见语之曰：毗卢华藏，能随我游者，其子乎！著圆觉、华严、涅槃、金刚、起信、唯识、兰盆、法界观、行愿品等疏钞及修证科仪，凡九十余卷。大和九年，文宗诏问佛法大意，赐紫方服，号大德师。会昌元年正月六日坐化于兴福塔院，谥定慧，塔曰青莲。亦宰相裴休撰铭，载八卷，是为东土华严教第五祖。
以上七祖，晋水建堂以祀，明教所自传，以志水木本源之思者，故各列小传。
子睿，嘉禾人。依洪敏师学楞严，至动静二相，了然不生有省。闻琅玡慧觉道重当山，趋至其门。值其上堂，即致问曰：清净本然，云何忽生山河大地？觉喝云：清净本然，云何忽生山河大地！师俯伏流汗，豁然大悟。觉谓之曰：汝宗不振久矣！宜励志扶持，以报佛恩。师如教辞去。后住长水，众几一千。以贤首宗旨述楞严经疏十卷行于世。得衍华严教于晋水者，亦祖也。
名净源，晋江杨氏子。母感异兆而生，遂出家。受华严于五台承迁。学合论于横海明覃。还南听长水楞严、圆觉、起信。时四方宿学推为义龙。因省亲于泉，请主清凉。复游吴，住报恩、观音。杭守沈文通置贤首院于祥符以延之。复主青镇密印宝阁，华亭普照善住。高丽僧统义天航海问道，申弟子礼。初，华严一宗疏钞，久矣散坠；因义天持至咨决，逸而复得。左丞蒲宗孟抚杭，奏以慧因易禅为教，时称师为中兴教主。元祐三年十一月示寂。塔舍利于寺西北，是为本寺华严教之始祖。
名义和。乾道中，住慧因寺。偶阅净土传录，以华严部中未有显扬念佛法门者，乃著无尽灯。以此经宗旨遍赞西方，为念佛往生之法。后迁平江能仁寺。
王姓，国主文宗仁孝王第四子。辞荣出家，封佑世僧统。元祐初入中国，至四明郡，上表乞传贤首教。敕两街举可授法者，以东京觉严诚禅师对；诚举钱塘慧因净源以自代。乃敕主客杨杰，送至慧因受法焉。期年归国。虽不得于本寺称祖，亦秉教于晋水者也。至其输金建阁，故又列之。
主教慧因寺。上堂曰：南山高，北山低，日出东方夜落西。白牛上树觅不得，乌鸡入水大家知。且道：觅得后，又如何？良久曰：堪作甚么？
住慧因寺。僧问：佛未出世，如何？师曰：摩耶夫人出世后，如何？曰：悉达太子。
宋理宗时住山。理宗御书易庵二字赐之。勒石，沉埋土中。万历间，主僧如通亦号易庵。掘地，碑复出。今立妙应殿内。殿左壁瑞光碑，宋云间童科进士盛熙朝撰。字书漶漫，祇可仿佛其意。大都为父太尉公遗命，请易庵演华严经教。菩萨预于师之将行，放五色瑞光以示之。则师之道行弘微，佛鉴于幽，帝钦于显，总可追想其概矣！惜继述无闻，不自表章其颠末云。
以上皆宗晋水教，或住山，或飞锡暂止慧因者。
双径慧林，行高望隆。时寺僧星散，仅遗一二，不克支撑废坠。延师入寺，师悯其诚，计以动众设坛，讲华严秘义。听者云集，日以千计；远近供亿，拟于当道。府公某恶之，微服率武士怀挺而前，意必辱师。每至师榻，双履宛然。开帏视之，杳无所见，众惊为神！既去，师语寺僧曰：败乃公事者此人。拂衣去。
名如通，绍兴人。因万松之缘中废，乡绅方公、陈公，以礼延至。师木讷沉静，宛若处女。及兴废举坠，果敢承当，有不阻不挠之概。时殿宇崩圮，僧徒流落。虽妙空、无际二师同时应征事，每咨决于易庵。故天王、大雄、轮藏、钟楼，不数岁而昱然鼎新，皆易庵力也。事竣，入天台国清，了生死大义。嗣临济宗传焉。。
名明慧，海人。耽静守雌，不希声誉。嗣临济宗于双径师，受其传钵，入寺居观音殿。苦其卑湫，因于千佛阁遗址，移建其上。云间陆宗伯平泉，嘉与助成之。尤多未竟之志而天促其腊，为一时缙绅所惜。
名悟玄，云南人。初与易庵、无际同时应聘。纵传派不同，而协心戮力如手足，故今法裔绵远。
多金长者，轧茁旃林；笃道荃臣，金汤法界。良因夙植莲胎，暂移蔗种，琳宫宝刹，仍是故栖。是以任事如己身，挥金如长物耳。苟不详征名实，恐泯慈勋。若徒侈烈冠绅，几同化籍矣。志檀那。
始建惠因禅寺于玉岑山北，是为兹寺之始。
以高丽僧统义天之请，受贤首教于晋水法师。敕遣主客郎杨杰送至钱唐慧因教院，兼有赐赉。
初年，南北罢兵。万几稍暇间，同宰执一幸兹寺。检阅高丽所进金字华严经，赐金修阁，御笔书额。今尚存。
尝幸寺，听易庵禅师讲华严秘义。宠赉倍至，御书易庵二字赐之，今存妙应殿。
以国中，天有雨花之瑞，每瓣现晋水二字，适其幼子义天辞荣出家，命入中国受晋水师教。明年进金字华严经三百部，银二千两。建阁于寺藏之。
即仁孝王子，详别卷。附张伯雨王蒲团传：王蒲团者，武林山中人，无名字，人就所业呼之。庆历间，居慧因院庑下，织蒲为业。团成售去，即以施僧及周道途莩者。恐不给，更约己以望其腹。身衣鹑衣，羸瘠仆仆于道，见者无不笑其愚。及齿衰且病，不能事所业，卒饿死，委尸道旁。一士人遇之，恻然曰：是好施王蒲团也。竺干之教，无有施而不报，今枉然矣！书果报二字于其臂，买棺瘗之而去。后士人举进士，应制科上等，官主客郎。奉命使高丽时，高丽仁孝王当国，燕使于寝。觞数行，言笑绸缛，渐及宫中细事。王曰：不谷数子，其一喑，揣其智慧，绝胜言者。臂有夙记，仿佛果报字，未揣因缘何居耳？使因请得一见之，王命引见。比至使前，骤言笑，如故相识。出臂示使者，宛然道旁凄恻也。王大骇异，使者具述以故。子启王，愿辞荣出家为僧。从之，更名义天，封佑世僧统。明年入中国，疏请受晋水法师华严经教。后见天竺慈辩，请问天台教观之旨，悉得其旨。比归国，建大刹，号天台寺，而奉慈辩为初祖。复启王施金书华严三译于惠因院，兼输赀建阁藏之。嗟乎！蒲团死，义天喑；义天语，蒲团生。岂偶然哉！纤则殚庑下之佣，侈则分海藩之赋。等施也，广狭无论已。或曰：买棺士人即无为杨杰次公也。
以资政殿学士、大中大夫出镇钱唐。率寮属敦请晋水法师住持慧因教院，施金建七祖堂。
俱转运使。舍画善财参善知识五十四轴，并供具三十事。
俱朝散郎、通判军州事。舍经函六百枚。
据文忠云自熙以来，高丽屡入朝贡，两浙骚然。皆因奸民徐戬等，交通诱引，妄谈庸僧净源通晓佛法，以致义天羡慕来朝，从源讲解。源死，其徒复持真影舍利，违禁过海，以致义天差人祭奠，兼进金塔探瞰。朝廷受之，则以贪示外夷，计构纷然，朝贡踵接。夷使所至，图画山川，购买书籍；不惟中国受疲，而边防亦疏。乞却金塔勿受，绝其来意云云。则是文忠目晋水为庸僧矣。何以伽蓝之誓护持兹寺，如此其大且久也？大都文忠此时护国之心，甚于护法。因晋水之名高且远，恐以一高丽为诸岛夷倡，县官费且不赀，终酿祸衅，不得不加庸之一字，以杜夷使之来耳。若曰源非中国所尊，而远夷向往如此，不几贻笑中国耶？然玩其中云从源讲解，非善知识，何由得讲解？又云持源舍利过海，非真罗汉，何由得舍利？既已善知识、真罗汉矣，尚得谓之庸乎？是文忠故矛盾己说，以示此僧之不庸；而姑借一字之贬，以距外夷而安中国也。欲示中国之尊，即佛印之据座以为得体；欲弥中国之衅，即晋水之方来以为生事。总文忠护国之心，甚于护法耳。异日伽蓝之誓，不独补赤山，亦以谢晋水也。赘言以识观者之惑。
以上柱国、弋阳郡公正议大夫，知杭州军事。捐俸助建华严经阁，兼为立石。
高丽相。舍藏经一部于寺，有碑。
高丽驸马都尉。元祐四年，进香幡以奠晋水。为置田百余亩以奉香火。今碑尚存。
两浙转运副使兼劝农使，权知杭州军。以蒲公改禅院为教院，捐俸助葺，兼为立石。
镇南节度使、柱国东平郡公、知杭州。尊晋水法师教，为助葺教院，于其寂，为建塔立石。
两浙提刑上轻车都尉。以常奉命谒晋水于本寺，护教特力。
于上都闻华严贤首教独盛于杭之慧因寺，遣使赉金兼颁戒谕，勒石以垂永久。
每至武林，必停桡赤埠，徘徊慧因。谓人曰：吾独爱其古寂。为手书碑刻数通，今一尚存。
卜筑筲箕泉之旁，画七祖堂四壁。皇明自嘉、隆以前，寺废僧散，文献零落，檀那功德一切无征，未若宋、元犹延碑志。故录自嘉、隆以来，诸檀护之最宏钜者。若夫积壤汇涓，洪纤平等，并列丰碑，垂之不朽。兹卷不及详已。
钱塘人，承天太守。感寺之废坠，延滇僧悟玄入寺，意图修举。惜公乍歾，而悟玄孑力，未竟厥志。
仁和人，大中丞。复举僧如通、明慧共典修举，而悟玄遂得协力，以襄厥成。凡殿宇禅栖，恢宏倍昔。如通之力，居十之七。
钱塘人，方伯。优游林下，辄诣玉岑与如通结契。于寺之修建，大有施捐。
仁和人，大冢宰。虽位历通膴，而邱壑情殷。时有物外之致，山僧野衲颇从之游。玉岑惠涧杖屦时，经如通、明慧引为法侣。于其修造，厚有施赠。故公之弟文学彦凌居士；子虚，子姓如玄、度世，张仲举三孝廉，悉因大冢宰遗泽、檀护之功，世世赖之。宋宗御书阁额，昔入公第，而诸孙竟能慨然完赵。虽公忠厚之传，而后人绳武，可称不愧清白矣！
平湖人，秋官郎。尝于武林讲致知之学。如通从之游，质以禅语，言下顿契。谓：六通三明，异名同归，不减法派。手书世说一则于其壁，引为忘年之友。其子冢宰公光祖、孝廉公光宅，悉命与之游，故如通修复兹寺，陆氏檀施之力居多。
华亭人，大宗伯。每游湖上，与明慧交最厚。以慧有志移普门殿于千佛阁址，捐赀若干助之。更殿额为妙应。公在部时，剃度寺僧性贤等三人。
仁和唐栖人。捐赀修造伽蓝殿。
仁和人，新安太守。如通营修，多有捐助。钱塘邑侯姜公召，助给更优，胡公左右之也。
仁和人，宪副。生平护沙门教，似有夙植。两山诸刹，无一不受其鸿庇。于兹寺之衰，尤深注悯。寺僧照微奋志兴举，公不惟倾橐；而于知交同志，缄函数百，旁午道途。至藩臬郡邑诸公，竭力从臾，故微得复华严经阁之旧观焉。
钱塘人，见任大中丞。平日护教笃挚，与黄宪副公如左右手。万历辛丑，悯慧因大殿将颓，施百金。寺僧性贤修葺，凡栋梁朽腐者，一更新之。初，照微建阁，蓄意待时而未敢形诸口。洪公特发是愿，适与微合，遂殚力鼎新。因公奉持，故设准提像于阁。以是阁之成，虽黄公之左右居多，实公肇基也。迄今，诸公子皆相继护持，曾无倦懈，寺实永赖焉。
桐城人，时为浙方伯。捐俸造经阁准提像。恐出庸手，托莲池大师命良工为之。庄严福好，得未曾睹。又，优婆夷高门许氏助装，金碧增丽。
钱塘人。大参。谓：先朝名刹，首当恢复。厚施以助其成。
钱塘人，见任玺卿。诸山古刹，多其法护。密迩兹寺，檀施更稠。于宗相修建时，吹嘘之力尤钜。
吴江人，大司马。进香天竺，忽于舟中梦伟衣冠丈夫谒之，以废寺相托。丰容举止，种种留目。比自天竺旋舆，中途暂止玉岑。舆夫怂恿入观古迹，公勉从之。入寺瞻礼，凄其万状。颓垣毁像，什九垂尽。倚徙东庑，见坡公像，宛然梦中所接也。感而捐赀，修葺兹寺。凡大殿、藏阁、山门、钟楼，悉命寺僧宗相主其事。一切务为永久计，即所费不赀，不较也。宗相殚力承当，轮奂聿新，金碧映发，庶几追唐宋之旧矣。一时若宪长王公在晋、藩参胡公世赏、臬副陆公完学、郡守姚公之兰、郡丞唐公学仁、榷使宋公良翰，闻吕公感梦事奇，咸捐俸以助。而公外弟钱可，字无可，护持尤力。
贵州普安人。以水部郎监南关榷。一年之中，兴废举坠，两山诸刹多受其荫。以松陵吕公之托，尤眷慧因。尝助葺钟楼，手书潮音颜之。
仁和人，见任夏官郎。当宗相葺殿时，宰吴之疁城。闻古寺兴复，捐俸寄助。
钱塘人。以孝义传家，为八闽鹾贰。生平信心之笃、护教之殷，真有丝缕不牵、千万吾往之概。子兆勋仲休，奉道尤谨。平日遵云栖教，于放生掩骸、拯困斋僧等事，不吝捐橐。为之设常住放生钱法，以垂永久。于此寺之衰，极切眷注。重修妙应殿，助建华严阁，多赖其施予。每欲浚惠涧下流为池以放生，力未逮也。至率僧徒以戒律，澹泊劳勚，必身先之。
孝廉。启祥子将其子也。父子护沙门教，诸山屈指在甲乙间。禅宫销歇，支撑多方，如策家政。于慧因尤为加意，凡有兴作，恃为庞公。
钱塘人，太史诸生。时尝读书南屏，往来玉岑，与寺僧寂澄说无生法契合。悲照微蚤世，未竟厥志，剃度一僧法凝以嗣其传。尝勖之曰：高丽之古不减净慈，而衰颓至此者，以无志乘可稽也。名山古刹时有兴替，藉以永延、令人兴起者志耳。往不可咎，来犹可追，是在子矣！凝遂奋然承之。断碑残碣，搜剔靡遗；更老故闻，随笔传写，以供辑缀。帙成，公闻之喜，助赀寿梓，兼为序其简首。即巴音里调，得附青云以不朽矣。
宜兴人，见任宪副。即宋柱国颖叔之裔。遨游湖上，止宿寺中。见柱国遗碑，慨然乐输若干，以助碧鲜经始，仍为书额。
仁和人。读书寺中，登贤书。思以报佛之祐，乐为输助。
钱塘人。居士。捐助经阁四垣及寺中诸圣像。地狱变相，咸为装饰。所费金百余。
自宋迄今，五百余年耳。赤山替而成原，惠涧湮而为陆。沧桑反覆，奚待劫火烧而天一孕，况土木废兴乎！然而周鼎未移，黍离满目；鲁社久屋，灵光独岿，要亦未可定也。其间或自昔遗，或由今竖。或屡葺而失故，或名存而实亡。总循环于辘轳世界中矣。志宫宇。
吴越王建。但递圮递修，榱桷栋楹渐非故物。祗石柱及诸础，犹是汉宫金狄耳。然规模跂翼，与玉岑对峙，差相伯仲，不失旧观。初止奉毗卢佛一尊，自易庵通之葺，遂中奉释迦，左普贤而右文殊，以华严座普贤长子居上首也。当年仓卒举废，不久复敝。松陵少司马吕公益轩，祈嗣天竺。舟中梦苏公为此寺乞缘。中途偶憩，谒公像于东庑，宛符梦对。遂捐赀重葺，大殿、轮藏殿一朝改观矣。
与大殿相连，高则倍之。接构工巧，无凑泊迹。虽诸山缭绕，湖中仿佛隐见。中设转轮，贮钦赐藏经于函。璧水潆环，檐阿翚焕，相轮声闻数里。两山邀游，咸谓目未曾有也。下奉大悲像，相传即放光于景定间者。
旧已废。万历间，寺僧易庵通建。以玉岑紧逼无隙地，即山门为之。旁设四天王，中龛向背俱观音像。不知何人作此？其石像由掘土得之者。沦埋岁久，庄严福好，宛然如新。止水意欲移奉别室而置韦驮。面北去俗，僧见远矣。殿额华严第一山，今失。
亦宋遗也。节棁辐辏，备人工之巧。旧在大殿西北。万历间，无际即千佛阁遗址，移建于上。前后修竹檀栾，最宜暑月。云间陆宗伯平泉，塑旃檀大士像于内。顷岁，李太学仲休重葺，更增丽矣。
旧以轮藏崔巍，建此阁以蔽之，高峻相匹。至正末，毁于兵。今遗址为妙应殿。
宋时高丽国王之弟僧统义天，奉晋水大法师贤首教，疏请入侍为弟子，朝廷许之。比归国，以金书华严经并建阁之赀，附贡舶以进，遂创兹阁。南渡帝王无不亲临校阅。宗御书阁额以表章之。元末兵起，并为灰烬。惟阁额尚存张尚书元洲家，后其子孙复施还寺。故月印、止水鼎建新阁，以御书颜之。兴废继绝，张氏之功不可泯矣。
晋水法师建以奉马鸣大士及龙树、帝心、云华、贤首、清凉、圭峰七祖。相传在伽蓝堂之东北，今不可考。余谓后有兴起者，当增晋水、宋易庵为九祖。而以明易庵、无际、妙空三师配可也。
在正殿东南，易庵通建。高可十寻，榱桷轩翥。上县洪钟，下奉幽冥教主，翼以地狱变相。近年松陵吕公捐赀重葺，水部搉使杨公霞标协成之，书额其上。阁下诸相，煜然重新，则止水力也。
在大殿东庑，宋建。初奉华光一像，后苏文忠倅杭，筑六桥之堤于西湖，欲取土于山以实之。而诸山多石，不便畚臿。惟赤山纯土，滨湖，易于输载。堤成，而山已夷而原矣。形家言：去此山，则慧因失其左臂，行不利于兹寺。文忠矢于佛前，愿为伽蓝神以护之。命增己像于华光之右。嗣后屡着灵应。近年见梦于松陵吕公，事尤显赫。见公愿力之弘，非他贤所能及也。吕公以公与华光联座，殊觉不伦。拟于堂右隙地，设公专祠以祀之。惜寺僧莫能任其事者。
在妙应殿右。万历间，易庵等建为公所。
在禅堂前。妙空、易庵建。
在楞伽室前。想昔以经阁余赀，为义天报本耳。然赀虽供于爵主，事实始于义天，则宜设义天一像以配之。岂当时绵蕞草创，制犹未备也？
在妙应殿东北。琅玕万个，浮翠北窗。云影月魂，风簧雪拍。凭栏招携，时集几案，洵南山一幽胜也。予读扈载赋，久拟于梓里山中建阁颜之；然头颅衰暮，为欢几何？不若公之人人。嗣后高朋韵士，暇日登此，弹琴赋诗，呼卢浮白。即余百年后，犹得以精神缱绻为快。故以阁赀若干，付止水经始。其事务为可久，无若杭款草草，作一二十年计也。
在七祖堂后。今废。
在香积旁。广可丈余，周以文石。今遗迹尚存法相菜圃中。
杭之为州，领属县十。寺院五百三十有二。凡讲院所传，多天台智者之教。惟贤首一宗，历年沉隐。是以法师源公，力振宏纲，始立教藏于苏、于秀。元丰八年，高丽国王子祐世僧统义天，闻风，抠衣愿承密印。于时，资政殿学士。大中大夫蒲公来牧是州，以廊庙之器而临一方。其恺悌之政，威怀之略，指麾于谈笑之间，绰有余裕。乘闲率宾僚游南山慧因禅院，观其缔构栋宇，规摹壮丽；惜其久寂而不葺，乃命法师主之。又施金塑贤首七祖之像，僧统从而印造经论疏钞七千有余帙，教藏之能事毕矣。于是其徒晋仁等，以状援例乞易禅院为教院，永世相承，以严师席。蒲公即具奏以闻。越元祐三年五月一日锡命报可。崖谷辉焕，邦人踊跃。贤首之教自是而兴。其学之浅者，知由文字入不二法门而不泥于文字；其学之深者，见佛性于言下而至于无言。则此院易名之旨乃示人像法之宗，如暗室而照明灯；如步海而驾大航，岂小补而已？法师敬上之赐，刊敕于石，托予述而揭之，以垂不朽。三年八月二十有八日，朝散大夫。提举洞霄宫。上护军。吴兴县开国男。食邑三百户。赐紫金鱼袋章衡记维那沙门履渊，监院沙门晋仁，勾当广润大师昙真，首座沙门道璘，通义大师子书，住持传贤首祖教沙门净源朝散郎。权发遣两浙路提点刑狱公事。兼本路劝农提举河渠公事。上轻车都尉借紫杨杰篆额朝散郎。权发遣两浙计度转运副使公事。兼劝农使。兼提举本路盐事。权杭州军州事。充两浙西路兵马钤辖。上轻车都尉借紫叶伸立石镇南军节度洪州管内观察处置等使。检校司徒。持节都督洪州诸军事。洪州刺史。知杭州军州事。兼管内劝农使。充两浙西路兵马钤辖。兼提举本路兵马巡检公事。柱国。东平郡开国公。食邑三千四百户。食实封五百户撰钱塘有大法师曰净源，以贤首教为东南学者宗。所注经文，传布外国。有高丽僧义天者，见其文而悦之。元丰八年春，因以其王命使于我，请从源师口授经。旨天子可其奏。义天至杭，礼见源师，源师为说法要。义天竟其学，还本国。其兄国王与其母命以青纸金书晋义熙、唐证圣、正元中所译华严经三本，凡一百七十卷，附海舟，舍入源师所住慧因教院，以报皇帝之德。至元符元年冬，其国遣使贡方物。及建中靖国元年，复遣使贺今上登宝位。继附白金千数百两，请于慧因院造华严经阁，及卢舍那佛、普贤、文殊菩萨像，并供具等置于其阁。乞差童行管勾岁与剃度部使者及引伴，各以其状闻朝廷，皆许之。未几阁成，源师之法子曰希仲，以余与源师有旧，请为文以记之。贤首教者，世传华严经之学始于帝心杜顺，次尊者智俨，次贤首国师法藏，次清凉国师澄观，次圭峰禅师宗密。帝心有法界观、尊者有搜玄记、贤首有探玄记皆释晋经而已。至清凉为唐经作疏，而证圣、正元之二译始备。圭峰复为清凉作讲义，源师因以五师为华严五祖。以其判教自贤首始，故谓之贤首教。而源师所注，乃以清凉疏分列于经文之下，使学者晓然易见者也。夫道未始有物，而神无乎不在。通乎此者，大小而小大，多少而少多，唯心之从，莫之能御。此华严所以以一真之境，融通事理，交相摄入，而出大千经卷于一尘之内者也。然群生沉迷，不知反本，至虽轮转生死而莫之悔。虽世所谓贤有智者，未免乎此也。今义天不以夷夏之异、山海之远，求师以问其说。及其得请，又作佛事以为报。而源师究极义学，至为殊方之所师慕如此，是皆可书也。乃为之记云。建中靖国元年三月初一记右正议大夫。知杭州军州事。兼管内劝农使。充两浙西路兵马钤辖。兼提举本路兵马巡检公事。上柱国。弋阳郡开国公。食邑三千六百户。食实封七百户蒋之奇立石大宋杭州慧因院贤首教藏。资政殿学士。大中大夫蒲公镇钱塘之明年，政成民乐。春正月，请晋水净源阇黎住持南山慧因道场，又施金立贤首、华梵七祖之像，设帐座而祠焉。转运使许懋、孙昌龄同绘善财童子参善知识五十四轴，并供具三十事。通判军州事朝散郎李孝先、姚舜谐共置经函六百余枚。高丽国祐世僧统义天聆芳咀润，礼足承教，印造经论疏钞总七千三百余帙，庄严壮丽，金碧相辉。其弟子希仲等欲光昭伟迹，以文见属。因语之曰：昔者无上法王出现于世，以空化执，以福利化欲，以缘业化妄，以地狱化愚。故五蕴、九识、十八界胶固，循环回复于生、老、病、死之中者，咸归度门。至于妙用无迹、真空无体、本源清净、觉照圆明，即华严海会，称性极谈，无大无小，同证菩提。恢恢焉，炳炳焉，不可得而思议也。嗟乎！能仁灭而法网散，宗途异而诤辩兴。马鸣菩萨乃造起信论，发明大乘以摧邪说。龙胜得之，开章释义。又入龙宫，诵华严以传于世。帝心尊者应迹终南，挟论集观以授云华。于时机感尚微，法雷未振。于是贤首菩萨，统一心宏五教。大明既升，爝火斯息。大雨普注，群物咸润。清凉、定慧二大士又从而演之、通之，如贯意珠，圆融无尽。噫！去圣益远，精义渐隐。源公以超悟浩博之才，力扶祖训：集注大经，著述疏记，无虑数十万言。始建教藏于苏之报恩、法华，秀之密印宝阁、普照善住。今慧因虚席，又偶当世明公与协力而兴之，阐扬尤盛。学者如归，随根器，破疑惑。能脱缠缚者，入正解，悟本觉。离我人相者，比比有之。宜乎名流天下、化行东表。俾世之言佛法者，知贤首之为正宗。刻之金石，无愧辞矣。
元祐元年十二月十八日，朝散大夫。提举杭州洞霄宫。护军。吴兴县开国男。食邑三百户。赐紫金鱼袋章衡记承事郎。监杭州都酒务。兼权市舶司唐之问书奉议郎。签书昭庆军节度判官厅公事。赐绯鱼袋文勋题额资政殿学士。大中大夫。知杭州军州事。兼管内劝农使。充两浙西路兵马钤辖。兼提举本路兵马巡检公事。轻车都尉。河东郡开国侯食邑一千六百户。实封一百户蒲宗孟立石翰林院直学士。朝列大夫。本国重大匡守。佥议政丞。右文馆大提学。监春秋馆事。判选部事致仕闵撰夫以实际而观，则廓然空寂，无名、无相，本无众生亦无诸佛；岂有生灭苦乐在于其间哉？然诸有情，背真逐妄，自有生死去来。故罪福由是而生，苦乐从斯而出。罪福既生，复有轻重；苦乐随出，亦如形影。于是地狱、饿鬼、畜生、修罗、人天诸趣，纷然而作，是所谓众生也。苦莫苦于地狱；乐莫乐于天堂。然天报将尽，亦有五衰之苦。而又随业堕落，则亦未免于三途。故天堂之乐，不足恃也。于中有一聪慧之人，因于众生而起大悲；因于大悲而生菩提心；因菩提心成等正觉，是所谓佛也。佛以平等大悲，视众生如一子。然诸众生根器不同，非一法可度。故欲随其根将适其器，而遂有三乘十二分教，八万四千法藏。如世良医救诸病，用药至千，设方至万。非苟多其药，而广其方也。药随病异，故不得不然耳！是以我佛释迦成正觉、转法轮，始自鹿苑至于双树。七七年间，所说法门不为不多矣。及乎一千年后，其教东渐。自汉明梦见金容已来，西竺梵本之来译东夏者，无虑五千余卷。经律皆佛口所宣论，则皆诸菩萨所造。如易之十翼，春秋之三传者也。略举诸经所有功德，则或有但闻其名及一句义者，犹胜纯以七宝积满三千大千世界以用布施；又复分别半偈者，亦胜教百恒河沙众生得阿罗汉果。于中密教，则有影过风。经之益，或有一字之功，能令灭罪成佛。戒律则一日之功，亦能生佛净土。然则，苟能成一卷经，闻一句义，依一字功，修一日戒，亦足为千生万劫难得之福庆也。况复成一大藏，趁年披转者，岂不万万于前功哉！然此须有大财力者能之。而世之富贵者，例皆聚不厌多、满不知足；急于求利，怠于为善。及乎四山既合，五家争夺，然后无如之何。假使得如汾阳，终始何益于身后哉！在当世，独得超然世外之明见者，惟我退翁元相公有焉。公生阀阅，而蚤收科第；扬历清华，而骤登卿相。当其急流，思老聃之知止；深信胜缘，慕灵运之在家。曾与故佥议中赞安公同诚，立愿印造大藏经一部，俾安于四明之天童禅刹，犹以为歉。今复度其功费而竭尽财力，印成全藏一部，奉安大觉国师所起道场。以为地胜人高而法宝虽具，若不披转于岁时而兴其福利，则与夫多买良田、远求好种而不解耕获者何异哉？于是又备趁年转藏之资，并以舍施。善哉！未曾有也。其所愿则皇帝圣寿万万岁，皇太后亿载万年，沈王国王各增椿算，先公先妣超蹑宝莲，四生六道一切有情，咸蒙饶润，同至菩提耳。大哉心乎！所成大法宝藏，宜安于此而舍之于彼者，以无自他彼此之殊也。所作最胜功缘，先奉君亲者，始终不离忠孝之道也。由斯而往，则虽欲后于自利福禄，其不先于公乎？推其余以及千孙，尚有余庆矣。以予为蚤年同榜，辱知蚤，厚且亲，请以为记。予以老病固辞。请之不已，不获已而粗叙其所见知耳。
功德主大匡佥议赞成事。判总部事致仕元瓘，性海慈照明宗大师，华严宗主。杭州路高丽惠因教寺持僧慧福立石赐进士及第。资政大夫。礼部尚书。兼翰林院学士。前南京吏部尚书。经筵讲官。国史总裁。掌詹事府詹事。新昌潘晟撰文赐进士第。光禄大夫。柱国。少傅。兼太子太傅。礼部尚书。武英殿大学士。知制诰。国史会典总裁。余姚吕本篆额赐进士第。云南布政使司左布政使致仕。诏阶正奉大夫。正治卿。前奉敕提督云南。广西学政。钱塘陈善书丹西湖有古刹曰慧因。玉岑山龙盘其前，南高峰虎踞其右。擅诸山之胜，为名梵之雄。盖宋吴越忠武肃王所创也。元丰间，高丽国王子僧统义天入贡，受晋水禅师教以归。乃泥金书华严经赉奉于寺，更输金建华严大阁藏之。故时人多以高丽名寺者。理宗朝，有易庵禅师阐扬大乘，丕振宗风，开拓道场，为一时缁流所推毂。理宗御书易庵二字赐之，刻石尚存。迨我皇明，慧因寺岿然鲁灵光也。正德来，僧困征徭，几亡是公矣，寺之削也滋甚。嗣后僧仅孑遗，亦觊新葺。欲以上宾礼，礼行僧万松为重修主。以否运未极，不果也。向之岿然者，瓦欲鸳飞，梁将虹没，对之兴悲矣。山羞泉忸，草木郁悒者数十年。佛法有灵，檀越未坠。所幸承天守十洲方公九叙挂冠归隐，力图恢复。延致滇僧悟玄相与协成之。藏殿将新而十洲公倏焉观化。悠悠末法，谁作金汤己耶？兹藉大中丞抑庵陈公洪蒙，参悟禅宗，了无人我，护持益力。遂于隆庆御宇之初，爰命悟玄慎举同参僧如通，如通亦举僧明慧，共典佛事。一乃心力，对佛矢言，笃务谋成。三僧者，皆万松法子也。如通经明行修，从容应务。不出半语抄一钱，即人之靳不捐一金者，欢施惟恐后。于是撤而新之，为出门贮四大法王，前正殿庐三世佛，中转轮藏，藏佛经若干部。全奉延明经僧十余众，校阅三年而经始正。后为观音殿，云间礼部尚书平泉陆公树声大书妙应殿扁以遗之。左建伽蓝殿，礼华光神。构钟楼几百尺，铸洪钟以司晨昏，声闻数十里。檐宇垂阿，百楹相扶，言言翼翼，而向之岿然者如故也。经始于万历甲戌，以戊寅落成，通计五载。惜明慧先寂，不令见之。如通、悟玄率其徒与孙，焚修于斯。钟磬铙呗，华鬘幡盖，朝夕赞扬，以祝世界主万年有道之长。至是而万松未竟之志，得如通以成之也。否极而泰，数与悟玄；长眉修干，心与行孚。藩伯麓池郭公斗，以梓里情，将捐俸为助。而公释位去，悟玄有志焉而力莫能与也。如通号易庵，披径而入，景像萧然，不自意遂能起废若此，奇哉！自宋迄今数百余祀，而易庵之号殆相符合。宋易庵为前第一代阿罗汉，今易庵为后第一代阿罗汉。佛教中兴，岂偶然哉！如通越产也，读儒者书，尤长于内典。慕大鉴不传真印，用是出世游京师，为比部郎平湖胥峰陆公杲所重。入少林，遍历五岳，海内沙门皆知有易庵矣。大理陆五台光祖，厥弟云台光宅，相与友善。盖二陆鸣东越之学，以致知先登于岸。如通阐西方之传，所谓般若波罗蜜者多默契云。予亦东越人也，向在留都掌邦礼。如通以藏经谒予，备陈慧因兴废之颠末，且称予同年友陈中丞公为之主盟。其峻护者，则钱塘令西蜀姜君召。怂恿以成之者，则徽郡守仁和胡君孝也。予奉明天子召还北，如通绍介请，乃述所闻于如通者而次第之，以属右史。
万历六年，岁躔戊寅，冬十月吉旦，传临济正宗二十七世，沙门如通立石赐进士出身。嘉议大夫。奉敕巡抚贵州。兼湖北川东等处。地方提督军务。都察院右副都御史。得请致仕恩封进通议大夫。仁和陈洪蒙撰文赐进士。中宪大夫。南京通政使司右通政掌司事。前太仆寺少卿。山东道监察御史。奉敕提督北直隶学校。翰林院庶吉士。仁和马三才篆额赐进士出身。中宪大夫。直隶徽州府知府。前礼部主客情吏司郎中。余姚胡孝书丹夫广乐之陈，始条理于金奏。名蓝起仆，苟非鸿钟肇鸣，上彻九天，下震九地，奚以普度幽明，而住持三宝哉？本寺前代弘法有人，上感帝王供养，远致海外庄严；凡百珍异，精妙殊绝寻常。逮乎胜流不作，日坠日消；朅求苟完，集缘恒艰。几成复辍，虽梯天苇海，不足以喻云。自易庵法师之来也，渐整旧规，随机善导四众。故良缘辏集，诸功德展转成就。正殿元独毗卢佛一尊，座下惟侍托塔毗沙门、护法韦䭾而已。四旁周围，前立二十天，后坐十八应真。易庵以为华严境界，有主有伴。于是左增长子大行普贤愿王，右增小男大智文殊师利法王子。至于藏殿，起于圆池，正犹龙藏之在香海，关棙潜通，随推旋运靡滞。其中八方安置经函，高列三十三天。复上下迭彰，双垂两象，而外环之以杰阁。始者零星朽蚀，阁欹尘霾。池阏泥泞，游踪断绝，路径草荒。一旦焕然改观，佥莫不以为出于意外矣。而易庵夙愿弥深，经营益力。于是建层楼以撑霄汉，铸鸿钟以觉愚蒙。噫！抑岂非所谓隆替有时，得人则兴者欤？夫其习讲而遍开五教，参禅而备究五宗。兼之结印加持，梵呗布萨，罔非素业，诚如来之所使也。是以木材集而绳墨使，铜材集而炉鞴具。权舆造化，自有大势。天不思议，大士冥为之绩，又何必扇飙飞廉、扬烈荧惑，借巧于班倕，藉力于贲获哉？若今楼已翚飞，而钟已悬缀矣。虽然，曷可徒标而徒扣耶？良以主者既净尸罗，奉迦维显密，单复之付授，即謦欬无遮而功不唐捐。夫金声肃物，又况其大者乎哉？彼三界群萌，沉迷于顺逆之境。冥冥长劫，故于晨朝暮夕，如法曳绠举撞。鸿钟连鸣，锽锽然，然，而然。上彻诸天以警，其乐本无常，翻为苦因，而五欲不足恋也。下震地狱以醒，其苦从何来，情忘业消而罪性自空也。展转鸣之不已，其为利益顾不钜哉？乃为铭曰：层楼峥嵘出云烟鸿钟蚤暮轰大千竦破地狱警诸天舍乐归真解缚缠刀轮摧折火停燃地藏本愿竟无边晋水阐教启金诠先后易庵若比肩三僧建立近十年终古兴隆辉梵筵万历戊寅岁，冬十月吉旦，沙门如通立诸应元校镌正月二十八日，奉圣旨，临安府见拘籍盐官县造伪会张阡二等二十八家，共田产乙千余亩，上米五百硕。日下并拨赐慧因高丽教寺，永远为业。可劄下安边所施行。右劄付慧因高丽教寺。景定五年正月日。八月二十一日，恭准宣谕，指挥付去高丽寺僧慧经状一纸，并安边所契勘至吏单一纸，可将已阡拨田，令本寺先次管业，余田催促扦钉了。
所有未张阡二屋宇、柴山、什物，日下并行拨赐高丽寺为业。降下御前慧因高丽教寺知事臣僧慧经状：
本寺今年正月二十八日，恭准圣旨，令都省劄下安边使所，将临安府见拘籍盐官县伪会张阡二、章舜臣等二十八家田地产业一千余亩，日下并拨赐本寺，永远为业。二月十七日，再准圣旨，令内辖司贴子，下临安府，契勘屋宇等物在与不在。所拨与高丽寺田地上，并行拨赐岁收租课，添助供众。专一崇奉宗皇帝、恭圣仁烈皇太后神御，及皇姑成国公主攒所香火。本寺恭准指挥收领省劄，前往盐官县元委官厅交业。县吏万英贪图，拖延半载，今来止交到章舜臣等二十家田地，共计六百一十二亩，共上米麦三百八十硕。尚有章舜臣名下合没柴山一伯五十三亩，并被计阿五、郑良辅等冒名强占，没籍田五十余亩，及各人住屋等物，未蒙官私尽数交付本寺。近具状连交业细单，投安边使所陈乞。蒙台判呈给已交业据，仍牒临安府通判南厅，催扦其余未尽田山。今被所吏职级，观望不与行移。伏乞指挥再劄下安边使所行下所委官，将柴山、田产、屋宇等物并行交付本寺，永远为业。伏候指挥除已劄下安边所，遵依宣谕指挥施行，并劄临安府照应外，右劄付慧因高丽教寺照应，准此。景定五年八月日尚书省劄子：正月二十八日，奉圣旨，临安府见拘籍盐官县造伪会张阡二等二十八家，共田产一千余亩，上米五伯石。日下并拨赐慧因高丽教寺，永远为业。可劄下安边所施行。右劄付提领安边所，本所节次催促扦拨。据临安府通判南厅申缴到所，委官仁和县尉何迪功申具至，已扦拨田，共六百一十三亩一角二十四步，已先给据付高丽寺，照数管业外。续又准尚书省劄子：八月二十一日，恭准宣谕指挥付去高丽寺僧慧经状一纸，并安边所契勘至吏单一纸，可将已扦拨田，令本寺先次管业。余田催促扦钉了办。所有张阡二等屋宇、柴山、什物。日下并行拨赐高丽寺为业。右劄付提领安边所遵依宣谕，指挥施行。准此。本所除已牒两浙运司及通判南厅，严催所委官速与扦拨余田，仍追计阿五等，究问强占因依。及帖盐官县、德清县、乌程县遵依宣谕指挥，逐一开封照帐给付，取本寺交领状，申并牒运司及通判南厅督催，仍将元索到估帐给据付高丽寺照应外。近据仁和县尉何迪功申，准所帖仰扦钉盐官县犯伪会人章舜臣没籍柴山二段，计一伯五十三亩，坐落十七都桐扣佛日寺西，拨赐御前高丽寺为业事。本职遵禀指挥，除已将带合千人李庆等前诣地所，唤集都保严杲及元看山人王六一、王七十指引，逐一扦钉讫。取到高丽寺交领文状在前，所有自余田产，见系长安镇官自行扦钉外。一段六十亩，坐落姚花尖峰：东至吕进山，西至太乙宫，南至水溇，北至姚花尖峰。其山上有松树、杂柴草一段，一百八十六亩，其山与章舜臣、兄章舜举合，受内将西首一半九十三亩，坐落金竹岭：东至章舜举分受山，西至章舜举自己山，南至水溇，北至金竹岭。其山上有松树及杂柴草，其高丽寺交领文状，缴连在前申所照会。又据临安府通判南厅申，准所牒及转运使衙行下扦钉张阡二伪会案内，章舜臣家没官田产，拨赐高丽寺为业事。本厅遵禀指挥，牒委长安镇监镇扦钉。今据长安监镇赵文林申，即已差人行下第十五都、第十六都保正，根括到章舜臣等家自余田产，共六十四亩零四十五步。即已唤集佃户，赴厅承认，躬亲将带合千人等，同高丽寺都寺僧慧经往地所。勒保正备土峰牌，于各处田所扦钉及具申。本县发下元抄籍首尾官尉吏，到地开封，将各家屋宇、什物交还讫。今取到高丽寺僧慧经交领六十四亩、四十五步租户姓名文状外，申乞照会。本厅今据所申，合行备申，申所照会。本所契勘得除已给已扦拨田公据外，今来续捍桐扣佛日寺西，柴山一伯五十三亩，又第十六都田产六十四亩、四十五步，两项田山并未据给据付本寺照应。今取索到通判厅元行案祖，开具上项田山四至坐落，下项取呈承书，拟欲给据。奉提领大监刑部台判给须至给据者，先扦到田地，共计六伯一十三亩、一角二十四步，续扦到田山共计二伯一十七亩、四十五步。右今给据付御前慧因高丽教寺知事僧慧经仰收执照应管业。景定五年十月日给宋元丰初年，晋水法师主惠因华严讲席。夙通三观妙义，圆音溥畅。自五季以来，颓纲堕绪，迨是复振，学者归仰，风闻四方。越八年，高丽僧统义天，本以王子舍位，克志大法。航海而来，受教尘下。即达其道，嗣王法延。暨归本国，号大觉国师，化行两地。越十七年，国母施白金于寺。宫构杰阁，奉安三译华严经典；庄严卢舍那佛，洎普贤、文殊像设。金碧璀璨，瞻仰一新。以故名其寺曰高丽，以慧因为大觉道场，迨二百年矣。轮云相代，隳弛因之。今太尉沈王益绍先志，皇庆元年冬，遣使咨议参军洪瀹，大护军蒋得渲亲从护军林宣、中军将金完之、郎将吴仲景等。黻藻完缮，靡饰庸，百费具举。且以疏征慧福，承乏兹席。仍施经律金藏卷帙，袭置阁上，晨夕薰崇。今二年春，相国退翁元公走价李孝道、高才，赍施来杭。督印经典一藏，盛以髹函，置于宝轮藏中。复市负郭良田，归于常住，永充僧饭。僧之供，岁为转诵，则法食两施备矣。惟如来以佛法付国王、大臣，正欲维持教法，流布后世，与天地相为长久。今功德主沈王主于上，退翁元相成于下，不负如来付嘱初意。尊君敬法，诚所未有。惧无以垂不朽，故书其颠末于碑阴云。
一段四十亩，坐落嘉兴路嘉兴县永安乡三十八都地字围民田，置到沈提举田。
一段一十亩，坐落嘉兴路嘉兴县迁善乡三十五都东埠钳字围民田，置到沈一官田。
礼部状：承都省付下杭州，奏准赦书节文。应天下有山川灵迹，旧来有名德僧道为众师法；未有赐爵秩、谥号、师名，仰所属勘会闻奏，特加封赐。据僧司等处，括责到南山慧因教院，住持神鉴大师希仲状称，前住持传贤首教，晋水大法师净源委有名德，为众师法。本部看详，合取自朝廷指挥。
置到余庆寺福寺主民田，乙顷三十六亩、乙百四十步共乙契，租米乙百乙十乙石、九斗五升。坐落嘉兴路嘉兴县迁善乡三十四都吴字围。
置到永裕庵安山主周八副使等民田，乙顷七十九亩、二十四步共九契，租米乙百三十五石、四斗三升，坐落嘉兴路嘉兴县思贤乡三十四都问字等围。
置到时思庵立大师民田，三十亩、三角共乙契，租米二石、五斗，坐落嘉兴路嘉兴县迁善乡三十四都吴字围。
置到善现院源主民田，一十一亩共一契，租米八石、二斗五升，坐落嘉兴路嘉兴县迁善乡三十五都三往字围。
太尉沈王疏请无言教讲，主持杭州路高丽惠因华严教寺，开堂说法，领众焚修。祝延圣寿万年者。圆宗深证，法师钟晋水之英道统亲传，王子盛东藩之教。眷彼云林胜践，犹吾乔木故家。佛智灵源无言教宗主，悟自华严，空诸法界，四登宝座。既尝围绕象龙，高踞玉岑，端可鞭笞鸾凤。敢轻付托，实重弘通。结三生未了之缘，益坚誓愿；成万古不磨之业，何俟它人？雨施云行，天长地久。
推忠揆义协谋佐运功臣。开府仪同三司。太尉。上柱国。驸马都尉。沈王璋太尉沈王：浙江杭州高丽慧因华严寺实我东国王子大觉国师传法道场，令劝请景岩福主住持祝延圣寿者。惟成家法王子有饮浙江水千亿年，心持大藏华严经，得跨蓬莱风三万里。意扬舲东海，卓锡西湖。景岩福公讲主，妙运玄枢，洞融法界。清挹吴山标致，识禀辽天宏探。晋水渊源，德当此地。眷兹旧物，贲以新函。续大觉国师，一点法灯，长明不昧。祝当今皇帝万年，睿算无疆惟休。谨疏。
推忠揆义协谋佐运功臣、开府仪同三司。太尉。上柱国。驸马都尉沈王，使臣咨议参军洪瀹等，祗奉本国王命，届古杭印造大藏尊经五十藏，施诸名刹。杭之上竺、下竺、集庆、仙林、明庆、演福、慧因、崇先、妙行、青莲、惠力皆有焉。督临之暇，挟二三友，散策湖滨，因投本寺。唯见凝尘满座，风景萧然，兴感形怀。大觉国师受经之地，隳弛若此。即寺僧福提点，访以能任起废之责者，以余应之。于焉疏词下贲，今主兹席。时壬子十有二月也。粤明年夏，公赍至大功德主沈王疏命，光被泉石，不敢秘私其美，勒诸坚珉。然寺之逋积日滋，公规所以救药之道。甲寅初，元被命入都，即以上事启达王听。钧旨：剃僧十员，发帑济庶，慧灯永耀，坠绪复缉。恐湮扶颠之始末，书以告于来者云。
长生天气力里，大福荫护助里，皇帝圣旨。管军人官人每根底、军人每根底、城子里达鲁花赤每根底、来往使臣每根底、众百姓每根底，宣谕的圣旨。成吉思皇帝、月忽仄皇帝、薛禅皇帝、完哲都皇帝、曲律皇帝的圣旨里，和尚、也里可温、先生每，他的差发科敛休要者，告天祝者么道来。如今也依着先的圣旨体例里，不拣甚么差发科敛休要者，告天祝寿者么道。杭州有的益知礼普花的祖上高丽大觉国师盖来的高丽慧因寺，有的佛智灵源寂照大师，教无言宗主做住持。那寺里贤首宗为显藏经的勾当，在意整治，开华严经讲，每年修忏做好事么道，佛智灵源寂照大师教无言宗主，他每根底执把行的圣旨与了也。这寺里使臣每休安下者，铺马祗应休与者，仓粮商税休要者。慧因寺管的下院普门、法兴寺。本宗崇先寺里的和尚每，依着他的言语里行者。玉岑山地土、园林、物业，不拣是谁，休倚气力侵占者。但属他的田地，水土、园林、碾磨、店铺、人口、头疋，解典库，不拣甚么事产，没体例的人每，休夺要搔扰者。佛志灵源寂照大师，教无言宗主根底，有了圣旨么道。没体例的勾当休做者，做呵，他每不怕那甚么。圣旨俺的。马儿年四月初十日，大都有时分写来。玺书垂护出彤庭岑玉辉腾拱万灵老衲承恩知有报一罏檀篆讲圆经法界惟心任卷舒摩尼朗映大毗卢愿将华藏重重境冋向皇元混一图古涧深湍演法轮高峰拥翠俨真身云林物咸欣忭天子延年亿万春我佛慈悲，恢廓幽宗，启明妙道。弘推详核，包广体微。大演三乘之文，用圆旷劫之果。愿行至博，际遇良难。吉刺实思，自揆庸才，得沾玄化。念四恩之至重，悯群迷之未觉。谨以中统钞三百，定规置田土，舍入天竺、高丽、净慈三寺各一百。定岁以一月为约，命僧翻阅三乘妙典，一大藏所集殊勋。上以祈国家之福，下以报父母之恩，旁资众有共成正觉。惧是缘久遂湮没也，用刻之石。敬示三寺典职同是，永以图悠久者。
释宗密，姓何氏，果州西充人也。家本豪盛，少通儒书。欲千世以活生灵，负俊才而随计吏。元和二年，偶谒遂州圆禅师。圆未与语，密欣然而慕之，乃从其削染受教。此年进具于拯律师，寻谒荆南张，张曰：汝传教人也，当宣道于帝都。复见洛阳照禅师，照曰：菩萨人也，谁能识之？末见上都华严观，观曰：毗卢单藏，能随我游者，其唯汝乎！初在蜀，因斋次受经，得圆觉十二章，深达义趣，誓传是经。在汉上，因病僧付华严句义，未尝隶习，即尔讲之。由是乃著圆觉、华严，及涅槃、金刚、起信、唯识、盂兰盆、法界观、行愿等经疏钞及法义类例、礼忏修证、图传纂略。又集诸宗禅言为禅藏，总而序之，并酬答、书偈、议论等。又四分律疏五卷，钞悬谈二卷，凡二百许卷，图六面。皆本一心而贯诸法，显真体而融事理，超群有于对待，冥物我而独运矣。密每入内殿，问其法要。太和二年庆成节，征赐紫方袍，为大德。寻请归山。会昌元年正月六日，坐灭于兴福塔院，俨若平日，容貌益悦。七日迁于函，其自证之力可知矣。其月二十二日，道俗等奉全身于圭峰。二月十三日茶毗，得舍利数十粒，明白而润大。后门人泣而求诸煨中，必得而归，悉敛藏于石室。其无缘之慈可知矣。俗龄六十五，僧腊三十四。遗诫令舁尸施鸟兽，焚其骨而散之，勿塔。勿得悲慕以乱禅观。每清明上山，必讲道七日而后去。其余住持仪则当合律科，违者非吾弟子。初，密道既芬馨，名惟烜赫；内众慕膻既如彼，朝贵答响又如此。当长庆元和已来，中官立功执政者孔炽，内外猜疑，人主危殆。时宰臣李训酷重于密；乃开成中，伪甘露发，中官率禁兵五百人出合，所遇者一皆屠戮。时王涯、贾餗、舒元舆方在中书会食，闻难作奔，入终南投密。唯李训欲求翦发匿之，从者止之，训改图趋凤翔。时仇士良知之，遣人捕密入左军，面数其不告之罪，将害之。密怡然曰：贫道识训年深，亦知其反叛。然本师教法，遇苦即救，不爱身命，死固甘心。中尉鱼恒志嘉之，奏释其罪。朝士闻之，扼腕出涕焉。或曰：密师为禅耶？律耶？经纶耶？则对曰：夫密者，四战之国也，人无得而名焉。都可谓大智圆明、自证利他大菩萨也。是故裴休论撰云：议者，以师不守禅行，而广讲经论。游名邑大都，以兴建为务。乃为多闻之所役乎？岂声利之所未忘乎？嘻！议者焉知大道之所趣哉？夫一心者，万法之揔也。分而为诫定慧，开而为六度，散而为万行。万行未尝非一心，一心未尝违万行。禅者，六度之一耳，何能揔诸法哉！且如来以法眼付迦叶，不以法行。故自心而证者为法，随缘而起者为行，未必常同也。然则一心，万法之所生，而不属于万法。得之者，则于法自在矣；见之者，则于教无碍矣！本非法，不可以法说；本非教，不可以教传。岂可以轨迹而寻哉？自迦叶至富那奢凡十祖，皆罗汉所度，亦罗汉。马鸣、龙树、提婆、天亲始开摩诃衍，著论释经，摧灭外道，为菩萨唱首。而尊者阇夜独以戒力为威神，尊者摩诃独以苦行为道迹。其他诸祖，或广行法教，或专心禅寂，或蝉脱而去，或火化而灭，或攀树以示终，或受害而偿债。是乃法必同，而行不必同也。且循辙迹者，非善行；守规墨者，非善巧。不迅疾，无以为大牛；不超过，无以为大士。故师之道也，以知见为妙门，寂静为正味，慈忍为甲盾，慧断为剑矛；破内魔之高垒，陷外贼之坚阵，镇抚邪杂，解释缧笼。遇穷子则叱而使归其家；见贫女则呵而使照其室。穷子不归，贫女不富，吾师耻之；三乘不兴，四分不振，吾师耻之；忠孝不并化，荷担不胜任，吾师耻之。避名滞相，匿我憎慢，吾师耻之。故遑遑于济拔，汲汲于开诱，不以一行自高，不以一德自耸。人有依归者，不俟请则往矣；有求益者，不俟愤则启矣。虽童幼不简于应接，虽鷔很不怠于叩励。其以阐教度生，助国家之化也如此。故亲师之法者，贫则施，暴则敛，刚则惰，戾则顺，昏则开，惰则奋；自荣者慊，自坚者化，徇私者公，溺情者义。凡士俗有舍其家与妻子，同入其法、分寺居者；有变活业、绝血食、持戒法，起家为近住者；有出而修政理，以救疾苦为道者；有退而奉父母，以丰供养为行者。其余憧憧而来，欣欣而去；扬袂而至，实腹而归。所在甚众，不可以纪。真如来付嘱之菩萨，众生不请之良友。其四依之人乎？其十地之人乎？吾不识其境界庭宇之广狭深浅矣！议者又焉知大道之所趣哉？其为识达大人之所知心为若此也。密知心者多矣，无如升平相国之深者，盖同气相求耳。宣宗再阐真乘，万善咸秩，追谥曰定慧禅师。塔号青莲。持服执弟子礼，四众数千百人矣。
唐清凉国师，讳澄观，字大休，会稽人。姓夏候氏，生于玄宗开元戊寅。身长九尺四寸，垂手过膝，口四十齿，目光夜发，昼乃不眗。天宝七年出家，肃宗二年受具。是年受诏入内，敕译华严。初受具时，即以十事自励，乃曰：体不捐沙门之表；心不违如来之制；坐不背法界之经；性不染情碍之境；足不履尼寺之尘；胁不触居士之榻；目不视非仪之彩；舌不味过午之肴；手不释圆明之珠；宿不离衣钵之侧。从牛头忠、径山钦，问西来宗旨。遥禀于贤首国师华严圆旨。代宗大历三年，诏入内，与大辩正三藏译经，为润文大德。既而辞，入五台大华严寺，覃思华严。以三地圣人，栖身佛境，心体真如。犹于后得智，起世俗心，学世间解。繇是博览六艺图史、九流异学、华夏训诂、竺经梵字，及四围五明、圣教世典等书，靡不该洽。德宗建中四年，下笔着疏，先求瑞应。一夕，梦金容当阳山峙，光相颙颙。因以手捧咽面门。既觉而喜，以谓获光明遍照之征。自是笔无停思，乃以信解行证，分华严为四科理，无不包观。每慨旧疏未尽经旨，唯贤首国师颇涉渊源，遂宗承之制疏。凡历四年而文成。又梦身为龙，矫首南台，尾蟠北台，宛转凌虚，鳞鬣曜日。须臾，变百千数，蜿蜒青冥，分散四方而去。识者以为流通之像。初为众开讲，感景云凝空，盘旋成盖，久而不散。又为僧睿等著随疏演义四十卷，随文手镜一百卷。贞元十二年，上遣河东节度使。礼部尚书李诜备礼，迎观入京。特旨同罽宾般若三藏，翻译乌茶国所进华严后分梵夹。帝亲预译场。一日不至，即差僧寂光依僧欲云：皇帝国事因缘，如法僧事，与欲清净。观承睿旨，翻宣既就，进之。帝命开示华严宗旨，群臣大集。观升高座曰：我皇御宇，德合乾坤，光宅万方，重译来贡。东风入律，西天输越海之诚；南印御书，北阙献朝宗之敬。特回明诏，再译真诠。光阐大猷，增辉新理。澄观顾多天幸，钦属盛明，奉诏译场，承旨幽赞。抃跃兢惕，三复竭愚。露滴天池，喜合百川之味；尘培华岳，无增万仞之高。极虚空之可度，体无边涯，大也；竭沧溟而可饮，法门无尽，方也；碎尘刹而可数，用无能测，广也。离觉所觉，朗万法之幽邃，佛也；芬敷万行，荣耀众德，华也；圆兹行德，饰彼十身，严也；贯摄玄微，以成真光之彩，经也。总斯七字为一部之宏纲，则无尽法门斯过半矣。将契本性，非行莫阶。故演普贤行海。行起解绝，智证圆明矣。帝大悦，赐澄观紫方袍，号教授和尚。其后，相国齐抗请撰华严纲要三卷。相国李吉甫请述正要一卷。又为南康王韦皋著法界观玄镜一卷；仆射高崇文请著镜灯说文一卷；司徒严绶请撰三圣圆融观一卷；节度使薛华、拾遗白居易请制七处九会华藏界图、心镜说文千卷。又与僧录灵邃等十八首座、三学上流制华严、圆觉、四分、中观等经律论关脉三十余部。皆古锦纯金，随器任用耳。十五年，受镇国大师号。四月帝诞节，敕有司备仪辇，迎教授和尚澄观入内殿，阐扬华严宗旨。观升座曰：大哉真界，万法资始。包空有而绝相，入言象而无迹。妙有得之而不有，真空得之而不空。生灭得之而真常，缘起得之而交映。我佛得之，妙践真觉，廓净尘习。寂寥于万化之域，动用于一虚之中。融身刹以相含，流声光而遐烛。我皇得之，灵鉴虚极，保合太和。圣文掩于百王。淳风扇于万国。敷玄化以觉梦，垂天真以性情。是知不有太虚，曷展无涯之照？不有真界，岂净等空之心？华严教者，即穷斯旨趣，尽其源流。故恢廓宏远，包纳冲邃，不可得而思议矣。指其源也，情尘有经，智海无外。妄惑非取，重玄不空。四句之火莫焚，万法之门皆入。冥二际而不一，动千变而非多。事理交涉而两忘，性相融通而无尽。若秦镜之互照，犹帝珠之相含。重重交光，历历齐现。故得圆至功于顷刻，见佛境于尘毛。诸佛心内众生，新新作佛；众生心中诸佛，念念证真。一字法门，海墨书而不尽；一毫之善，空界尽而无穷。语其定也，冥一如于无心，即万动而常寂。海湛真智，光含性空。星罗法身，影落心水。圆音非扣而长演；果海离念而心传。万行忘照而齐修；渐顿无碍而双入。虽四心彼广，八难顿超。而一极唱高，二乘绝听，当其器也。百城询友，一道栖神。明正为南，方尽南矣；益我为友，人皆友焉。遇三毒而三德圆，入一尘而一心净。千化不变其虑，万境顺通于道。契文殊之妙智，宛是初心；入普贤之玄门，曾无别体。失其旨也，徒修因于旷劫；得其门也，等诸佛于一朝。谛观一尘，法界在掌。理深智远，识昧辞单。尘读圣聪，退坐而已。帝时默湛海印，朗然大觉，顾谓群臣曰：朕之师，言雅而简，辞典而富。扇真风于第一义天，能以圣法清凉朕心。仍以清凉赐为国师之号。朕思从来，执身、心、我、人，及诸法定相，斯为甚倒。群臣拜贺，顶奉明命。于是中外台辅重臣，咸受八戒一日。帝问师曰：华严所诠，何谓法界？师曰：法界者，一切众生身心之本体也。从本已来，灵明廓彻，广大虚寂，唯一真境而已。无有形貌而森罗大千；无有边际而含容万有。昭昭于心目之间，而相不可睹；晃晃于色尘之内，而理不可分。非彻法之慧目、离念之明智，不能见。自心如此之灵通也，故世尊初成正觉，叹曰：奇哉！我今普见一切众生，具有如来智慧德相；但以妄想执着，而不能证得。于是称法界性，说华严经。总该万有，即是一心，无碍融通，故名法界。帝天纵圣明，一听玄谈，廊然自得。于是敕有司铸印，迁国师统冠天下缁徒，号僧统清凉国师。开成三年三月六日，师将示寂，谓其徒海岸等曰：吾闻偶运无功，先圣悼叹。复质无行，古人耻之。无昭穆动静，无纶绪往复。勿穿凿异端；勿顺非辩伪；勿迷陷邪心；勿固牢斗诤。大明不能破长夜之昏，慈母不能保身后之子。当取信于佛，无取信于人。真离玄微，非言说所显。要以深心体解，朗然现前。对境无心，逢缘不动，则不孤我矣！言讫而逝。师，生历九朝，为七帝门师。春秋一百有二，僧腊八十有三，是为华严六祖。文宗深沐法泽，崇仰恸悼。特辍朝三日，重民缟素。奉全身塔于终南山。未几，有梵僧到阙。表称于葱岭见二使者凌空而过。以咒止而问之。答曰：北印度文殊堂神也，东取华严菩萨大牙，归国供养。有旨启塔，果失一牙，唯三十九存焉。遂阇维，舍利光明莹润，舌如红莲色。仍谥号清凉国师妙觉之塔。相国裴休奉敕撰碑，其铭曰：宝月清凉寂照法界以沙门相藏世间解澄湛含虚气清钟鼎雪沃剡溪霞横缑岭真室寥夐灵岳崔嵬虚融天地峻拔风雷离微休命实际庞鸿奉若时政革彼幽蒙炯乎禹质元圣孕灵德云冉冉凝眸幻形谷响入耳性不可为青莲出水深不可窥才受尸罗奉持止作原始要终克谐适莫凤藻瑰奇遗演秘密染翰风生供盈二笔欲造玄关咽金一像逮竟将流龙飞迁飏疏新五顶光衔二京跃山法界功齐百城万行分披华开古锦启迪群甿与甘露饮燮赞金偈怀生保乂圣主师资聿兴遐裔贝叶翻宣译场独步谈柄一挥几回天顾王庭阐法倾河涌泉属辞纵辩玄玄玄玄紫衲命衣清凉国号不有吾师孰知吾道九州传命然无尽灯一人拜锡统天下僧帝网冲融潜通万户历天不周同时显晤卷舒自在来往无踪大士知见允执厥中西域供牙梵伦遽至奏启石验嘉风益炽敕俾图真相即无相海印大龙蟠居方丈哲人去矣资何所参即事之理塔锁终南文宗御赞曰：朕观法界旷阒无垠应缘成事允用虚根清凉国师体像启门奄有法界我祖聿尊教融海岳恩廓乾坤首相二疏拔擢幽昏闲气斯来拱承佛日四海光凝九州庆溢敞金仙门夺古贤席大手名曹横经请益仍师巨休保余遐历爰抒颛毫式扬茂实真空罔尽机就而驾白月虚秋清风适夏妙有不迁缘息而化邈尔禹仪焕乎精舍朝散郎。权发遣福建路计度转运副使公事。兼劝农使。飞骑尉。借紫曾旼撰朝奉郎。新差权知楚州军州。兼管内劝农事。飞骑尉。借紫吕康卿书并题额元祐三年冬十有一月庚午，中兴贤首祖教晋水大法师示寂于杭州南山之慧因院。即是年闰月丙午茶毗，以舍利建塔于院之西北，维遵本教故也。门人神鉴大师希仲等永慕盛德，追纪行实，将刻之石，以信后世。谓予尝从法师游，因以为请。予为之考于释氏之学，昔者双林既灭，正法亦谢，一时末学，沦于邪小。故西竺马鸣大士，应期而生。闵彼世迷，示之道要，为造宗论，明一切法皆自一心。探其本，则发一心二门之义；穷其末，则尽三细六粗之相。业之圣凡染净，教之权实半满，囊括而无所移，区别而不可乱。故能会修多罗之旨，起摩诃衍之信，可谓有生之心镜，释门之义天者也。译传中国，贤首师闻其风而悦之。虽然，造论之缘，为化邪小。故一真之旨虽具，而十玄之义犹秘。随机示化，广略当然也。逮夫根行淳淑，道妙乃发，则有帝心大士探杂华之赜，集三重之观。而后心源究竟，论旨益着。盖论发其蕴，观则成之。异时殊方，圣揆则一也。而贤首之教，约法义五重，则教类分齐之所由辨也；穷法界三重，则心体相用之所自显也，所谓集大成者欤！是以通玄历疏十师而独赞其妙，清凉远在异世而追踵其武。圆融其德，于斯为盛。自唐之季，道运亦否。学于此宗者，或得少分，莫究大全。法统散离，二百年矣！道之将兴，必有所启。惟法师以高明之才，精微之学，兴于既坠，合于已裂；以为已任，殁而后已。自非夙受记属，盖于此不能与也。嗟乎！化缘遽毕，法炬遂隐。性海浩渺，孰为导师？此子之所以不得无述也。法师名净源，字伯长，自号潜叟。本泉州晋江杨氏，故学人以晋水称之。家世簪绅，幼传儒术。夙秉慧性，所学必达。既冠，肄业之暇，闲游禅林。因闻海印师一言，顿悟心地。志操勇决，遂辞亲出家。先是，法师母冯氏，尝梦梵僧宴坐其前，异光满室，因而有娠，即屏荤素茹。弥月之夕，复梦神人曰：是子非常，当为法器。以是，莫逆其志。年二十三，依东京报慈寺海达大师，以泛恩得度。明年，受具足戒。自是朝夕佛事，无复异念。负笈求法，百舍重跅。初受华严经观于华藏大师承迁。次受李通玄华严论于横海明覃。自北还南，时长水大师子璇造首楞疏，道行浙江，缙云仲希亲禀其义。二师亦以圆觉、起信等诸经论为人演说。法师遍参兼听，本末全尽。复传还源观于昆山清本、肇公四绝论于中吴秘思。所诣讲席，闻一知十，得意象外，游刃无间。旧德叹仰曰：此教海义龙也。圆融一宗，经观论章与其疏记钞解，凡数百万言。名义既多，科条亦博。有终身不能卒业者，故近世总持者，罕能该遍。讲杂华者则曰清凉教；讲圆觉者则曰圭峰教。宗途离析，未有统纪。法师于是推原其本，则教宗虽始于贤首，法义实出于起信。乃以马鸣大士为始祖，龙树、帝心、云华、贤首、清凉、圭峰以次列之。七祖既立，由是贤首宗裔，皆出一本。又离合五教以为十，皆清凉、圭峰之遗意，其发明之，则自法师始焉。道业既就，还乡省亲。泉人因请住州之清凉县。复出游吴，苏州请住报忠寺之观音院。故翰林学士沈公守杭州，又于大中祥符寺置贤首教院以延之。其后复住青墩之密印寺宝阁院、华亭之普照寺善住阁院，皆秀州请也。所莅道场，檀供沓至。给众之外，悉以印造教藏，所以广法财之施也。身衣布褐，自奉甚约。或欲为致赐衣名号者，皆却而不受，曰：吾岂为世间名利恭敬者哉！华严证圣、正元两疏，初与本经别行，艰于阅读。法师因准外与传注之，此合以为一。疏文浩博，先后交互，非深其旨，未易科解。经疏传合，学者便之。尝谓：忏悔发愿，佛事之始也。故制华严、首楞、圆觉三忏摩法，以严修证。谓思亲隆师，人伦之本也。故制盂兰盆、贤首讳日二礼赞文，以严报事。华严善财所参大善知识，凡五十四。首楞文殊所列圆通大士，凡二十五。皆依经显相，施于绘事。岁首陈供，法仪甚盛。阖境赞慕，常千余人。化恶起善，教利尤博。诸祖之教，既已流行。法师又谓：妙法莲花经，天台、慈恩各有疏解。性相二宗，惟吾贤首则能融通为一。于是摭而会之，益以新意，作集义通要十四卷。其笺他经也，则有仁王护国般若经疏钞。其扶律宗也，则有遗教经疏节要洎广宣记。其恢祖训也，法界观则有助修记；还源观则有补解；金师子章则有云间类解；原人论则有发微录；肇论则有中吴集解及今模钞，皆其手述也。余如百门义海、一乘分齐、禅源诠序等皆与之定科刊误。门人受之，通教意者授疏转讲，故学者益劝。凡门庭规范，多所建立。教行中夏，声被异域。高丽国王遥申礼敬。元丰中，寓舶人致书，以黄金莲华手炉为供。明州以闻，神宗皇帝恩旨，特听领纳。彼国王子义天出家，号佑世僧统。以书致师承之礼，禀问法义，岁时不绝。至元祐初，义天航海而至，因有司自陈，愿礼法师，亲近承听。朝廷从之，遣尚书郎杨杰，将会引伴至法师所，礼足席下。坐则侍侧，不敢拘礼。朝听夕请，岁余而后归。云华所造华严搜玄记、孔目章、无性摄论疏、起信论义记，贤首所造华严探玄记、起信别记、法界无差别论疏、十二门论疏、三宝诸章门，清凉所造正元新译华严经疏，圭峰所造华严纶贯，皆教宗玄要。五代兵火，久已亡绝。至是，义天持至座下，咨决所疑。既佚之典复行于世，法师之力也。法师立性方严，有质问者苟所不合，则必直之。虽遇贵势，不少屈也。尝曰：直心不谄趣，道之本。未闻以法徇乎人者也。故名震他方，而当世士大夫罕能知之；惟今镇南司徒吕公与之为方外之契。及义天之来，故尚书左丞蒲公镇杭，乃始识之。叹其苦志佛学，行解高妙。奏改慧因禅院为教院，请师居之。造祖师像及绘圣贤相，并供具用器等，皆蒲公与在位者同力办之。教藏诸部凡六百函，则义天所置也。义天既还，复以金书大经三译本，凡一百七十卷，象签金轴，包匦严饰，归之法师以祝圣寿。议者谓贤首之教，自圭峰既殁，未有如兹日之盛者也。法师享年七十八，为僧五十四夏。前大期一日，命知浴僧子常曰：翌日为吾设众浴。是夕，俗徒浴罢，乃剃发澡身，更净衣，结跏趺坐堂上。召门弟子悉集曰：吾五十余年，力兴祖教。愿心既满，今兹逝矣。祖师止观，行境玄妙。宜各精进，同趣华藏。言讫，奄然如入深定者。坐逾浃日，颜色不动。公卿士庶，瞻礼悲慕，往来如市。茶毗之日，有光如金线出火中，盘结虚空。舍利无算，士庶求之，凿其地成坎，继日犹有获者。明年十一月，义天遣其徒赐紫寿介等三人，赍持首楞圆通绘像，诣塔荐奠。杭州以其事奏，至次年正月，朝旨听许修建。仍以金塔请法师舍利，以归其国。法师所度弟子曰广润大师昙真；昙真所度曰晋侁、晋伦、晋仙、晋仁、晋仪、晋偕、晋儒、晋佺、晋修凡十人。学徒传讲四方，累百余众。甘露正味，乳乳成就。神鉴大师实为上首。熙宁末，予闲居吴中，始深求易穷理尽性，以至于命之说。念古人之大体，散于百氏更千余年矣。道无不在，则释氏之门，有所谓因者不得而废也。始得起信论读之，考其说则曰：所言法者，谓众生心，是心则摄一切法。又曰：依一心法，有二种门，一者心真如门，二者生灭门。乃知天下之无二道也。信矣！盖人心惟危，道心惟微，唯精、唯一，允执厥中。尧以授舜，舜以授禹者也。操则存，舍则亡。出入无时，莫知其乡，惟心之谓与！孟子受之子思，子思受之曾子，曾子受之孔子者也。心真如，舜之所谓微，孔氏之所谓出入无时、莫知其乡者是也。心生灭，舜之所谓危，孔氏之所谓操则存、舍则亡者是也。华严四种法界统惟一真，则老聃氏之所谓常无欲以观其妙者，理法界也；常有欲以观其窍者，事法界也。两者同出而异名，同谓之玄者，理事无碍法界也。玄之又玄，众妙之门，则事事无碍法界者也。佛氏之与中国圣人，其异者特在名迹之间耳！至其所同则若合符节焉。予既得其说矣。是时，法师方以华严、起信之义，为大宗师，乃从之游。以道相友于释氏之学，启发为多。故因神鉴之请，叙其本末而系之以铭。其辞曰：道在天下其体不二本源于心万法一致圣人之兴殊世异地揆其所同吻合无际惟佛华严法界有四统惟一真超诸义谛良哉马鸣融以法义真如生灭未始相离本末五重方便显示译传中夏康藏命世终南元孙云华适嗣十玄交参五教分齐和会论观通为一味半千相望孰为义继晋水之生体具正智神启其众见谓法器出家从释终达其志颇黎梵境总摄一切帝网玄珠迥绝拟议法师慧目独与之契行境现前发于文字笔舌之端庄严佛事祖道中兴教风远暨世缘有终与化俱逝三昧光中金毫显瑞异邦浮海来分舍利我观法师因圆德备当知夙身尝受密记运兹宝乘拯彼生类勒文丰碑以告后裔镇南军节度。洪州管内观察处置等使。检校司徒。持节都督洪州诸军事。洪州刺史。知杭州军州事兼管内劝农使。充两浙西路兵马軡辖兼提举本路兵马巡检公事。柱国。东平郡开国公。食邑三千四百户。食实千五百户吕惠卿立法师示寂于天台国清寺，其弟子性省等，即寺之东隅，建塔以瘗师骨，持仇文学云凤所为状，乞铭于予。予衰倦不能文，然予壮时，与季弟光宅延师于平湖、华亭之间，开讲席也。先司寇胥峰府君，年望七矣，长师二十岁。重师真率，特扶杖稽首，为忘年交。盖予父子兄弟，与游者数十年，故颇悉其平生，是不可以倦辞，乃受状诠次。按：师讳如通，号易庵，末年复自号芦江老叟。享年七十三，僧腊五十九。本会稽陈留乡杭氏子。母潘氏，梦梵僧借宿，觉而举。师丰颐广颡，骸貌魁梧，竟与梦合。襁褓间，母恒指之曰：若其僧乎！年十五，家七人俱以疫死。师孑立无倚，乃忆母言，往诸暨抗乌山三德寺祝发焉。托大海为度师，参万法归一，一归何处？久之有省。海戒之曰：正可勤心求进，勿生庆快。遂诣径山万松和尚，决择心要。侍讲之暇，即担负米薪，崎岖山麓，不辞胼胝。时月亭得法师正与同学，自谓劳苦弗如也。久之，能契万松意旨。一日，松问曰：如何是白云不系青山住？师应声曰：明月常悬古涧心。事万松十二年，学益精。乃继临济正宗二十七世。后复游京师，抵少室，参核宗乘，绰有见解。师为人朴素坦夷，无矫行，无饰语。望之知其为硕德也。无论贤愚贵贱，皆喜近之。居恒言不出口，及登坛讲演，则振音朗朗，口如悬河。虽村夫妇稚，莫不竦动赞叹。以故学徒云集，檀越骈阗。瓶锡所至，营构所须，往往不呼而集，不速而成。始隆庆间，因大中丞抑庵陈公，请住杭之南山慧因寺讲法。营建已竟。偶锄下发得古碑，则镌有易庵二大字。上额御书旁小玺，剥蚀不可考。人大奇之，由此名震会城，爰及遐迩，无不向慕。嗣后吴越诸名山大刹，颓圮赖以饬、墟废赖以复者甚众。其最著则杭之灵隐为西山第一丛林，师为重建费四万金。万历甲午，至吾郡东塔为清凉国师道场。师准清凉遗意，说法度生，缁素咸服。殿宇像设，为之改观，不逾年而就。复为精严寺重构，钟楼垂成。寻赴国清之请。比至国清，先叠石成舆梁，以便行旅，然后鸠工缮殿。业有端绪，师忽不豫。方以良晨立栋梁，而即于是刻结跏趺坐，说偈言而逝，面色无异生时。时万历乙未腊之三日也。昔时杭之灵隐、台之国清与留都报恩寺，以同日废于火。今灵隐、国清皆师所创。而师之化去又与国清竖殿，同在一刻，岂非异数耶？所说偈，记者不详。中有出台又入台及个中无去来之句。方师在吾郡时，有终老天台之意，每形诸言。今游于国清，不惟遂所愿；观出台又入台之语，则师之前生故在台也。国清为丰干、寒山道场，以是推之，师之宿因，盖不可测矣。师虽不究心文字，而当机处时亦落笔数语。曾见其颂五宗宗旨者，有曰：五宗五师吼，百兽尽狂走。龙象失威仪，狐兔难启口。白牛眠露地，一兽不见有。斗转与星移，日月怀中走。咦！当道铸成金狮子，正斋行下铁馒头。师生平自甘辛苦，惟欲利物，其性使然。故在讲座则俨然严重，听者无敢屑。及下座归堂，即偕诸行人，十指并作。粗衣粝饭，主客共之。万历戊子、己丑两岁大饥，杭为尤甚。师设糜以振，存活者甚众。其种种高行，不能枚举。惟志其概而为之。铭曰：古貌端仪山之云时大度醇风日之方煦福德在躬聿来檀施名蓝欲倾森森复树吴越之间法筵丕着自始至终精进弗替天台何因死归生寓国清之阳松霭郁炽白骨斯埋法身常住垂千百年神卫其处吏部尚书。平湖陆光祖撰明中宪大夫。知湖广承天府事。兵部武选司郎中。前进士钱塘方九叙撰师生沈氏，讳慧林，字万松，别号双径，杭之仁和人也。生禀异质，不类群儿。稍长，耽玩佛书。授以世典，弃而弗观也。父母察其志，以为终不可夺，遂舍为法轮寺僧。寺在省城中，诸僧所习瑜伽荐亡之教，罔知出世大法。师独愀然叹曰：此岂生死大事可能了耶？素闻天目平舒老人道行超卓，即别其师实庵坚公，投礼老人，获闻心要。一日，宴坐林间，偶闻猿鸣之音，豁然有悟。别老人，入京师，徘徊诸讲肆中，研究玄奥。夜宿通堂，旁闻一僧，诵：丹霞上堂，公案尤大了了。是时伏牛空幻叟寓止广德，禅师乃诣叟，自陈所解，遂得法于空幻之门。已而入川峡，登峨峰，复归杭。岁在庚戌，师特造予曰：吾年浸老，衰朽之相岂可久游人寰？兹欲别子，遁迹诸暨山中，以毕此颓龄耳。乃以永明心赋一帙，留别而去。是后复迁径山，竟绝迹于城府矣。师素通三藏，尤精于圆觉、金刚、法华、楞严诸经。为人讲说，谆谆靡厌，其人领解乃止。予尝读楞严，诣师质疑，颇得其详。师之居径山也，道日益崇，修日益精；而四方从学，日益以众。经云两足者，其师之谓欤。丁巳春月，师忽谓众曰：吾报将尽，当不久人世矣。自是绝谷月余，时时惟啜涧水。至冬，微疾而化。目未瞑，犹涉笔书偈云：七十六年，萍踪何倚？本无去来，应缘而已。于时禽鸟哀鸣，瑞雪飞舞，众以为异云。师生成化壬寅四月十四日，卒于嘉靖丁巳十二月十五日。老寿七十有六，僧腊五十有八。盖自临济传法，以至于师，实二十六世也。缙绅与师交友者，若万总戎表、王郎中畿，予尤被厚于师，其为悲感何如哉！兹岁庚申，弟子性中等将建塔葬师，以为稔知师道者，莫予若也。乃以悦庵喜公状乞铭，乃为铭曰：佛法有三曰戒定慧畴克兼全是为高第师禀异质卓然早岁性乐一乘志卑六艺初入法轮厌于尘世再礼平舒洞乎实际遐游京师遍参讲肆传心空幻继统临济峨峰既归径山自憩戒珠圆明慧天澄霁说法谭经启蒙祛蔽实惟利他匪但自利吾道无涯死生罔逮绝谷逾旬趺坐而逝嘱付群徒朗吟一偈存鲜遗金藏惟寸竁新塔岿然山灵拱卫稽首以铭垂诸万世元丰三年秋后一日，余自吴兴道杭，东还会稽。龙井有辨才大师以书邀予入山。比出郭，日已夕。航湖至普。遇道人参寥，问龙井。所遣篮舆则日以不时至，去矣。是夕，天宇开霁，林间月明可数毫发。遂弃舟，从参寥杖策，并湖而行。出雷峰，度南屏，濯足于惠因涧。入灵石岛，得支迳，上风篁岭。憩于龙井亭，酌泉投茗而饮之。自普，凡经佛寺十五，皆寂不闻人声。道旁庐舍或灯火隐显，草木深郁；流水激激悲鸣，殆非人间之境。行二鼓矣，始至寿圣院。谒辩才于潮音堂。明日乃还。
东京觉严寺有诚法师，讲华严经历席最久，学者依以扬声。其为人纯至，少缘饰。高行远识，近世讲人莫有居其右者。元祐初，高丽僧统杭海至，上表乞传持贤首宗教，归本国流通。奉圣旨下两街，举可以授法者，有司以诚上。诚上表辞曰：
臣虽刻意讲学，识趣浅陋。特以年运已往，妄为学者所推。今异国名僧，航海问道，宜得高识博闻者为之。师窃见杭州惠因院僧净源，精练教乘，旁通外学。举以代臣，实允公议。奉圣旨，依诚所乞。敕差朝奉郎杨杰馆伴至钱塘受法。
近准都督省付下杭州，奉据僧正司状，南山慧因禅院住持长老善思为患，乞别差人住持。寻勘得本州祥符寺僧净源。近有高丽国僧统义天奏闻朝廷，乞来本州礼谒净源，求学佛法。显有讲学戒行，闻于海外。州司给帖净源往慧因禅院，承替善思开讲住持。今据慧因寺知事僧晋仁陈状，当院元是禅院。今蒙本州补传教僧净源住持。窃知当州兴教寺元是禅寺。后来本州奏闻，永作十方教寺。乞依兴教寺敷奏，永作十方教院。州司勘会净源，委有讲学戒行，闻于海外。兼近据高丽国僧统义天，舍施到教藏经文、佛像什物，安着四方僧众，逐日焚香修礼传教，已有伦序。今来乞依兴教寺例，将慧因禅院改作十方教院住持，别无妨碍。伏乞朝廷，特降指挥本部寻符杭州。钞录兴教寺乞依十方传教住持令文去后。今据本州状钞录到嘉祐五年八月二十四日海军帖。近据僧正永兴等状，伏睹兴教寺奉使帖，请讲经僧梵臻归寺，作十方禅教住持。其梵臻戒节孤高，讲业清苦，众所归向，学者抠衣。今来兴教寺欲乞依本州天竺寺例，降敕永远作传天台教寺十方住持。本州寻勘会梵臻素有节行，为众所推，遂选请本僧住持。今欲乞将兴教寺依天竺寺例，作十方教寺住持。遂具状奏取敕旨。八月一日中书劄子，奉圣旨依奏。本部看详兴教寺元系十方禅寺，后来改作十方教寺。今来杭州所奏慧因院已是十方禅院，乞改为十方教院，依得兴教寺体例。
离娄之目，处闇室或不能睹，灯处之，皎如也；澄公掌居玄夜，或不能照，灯在之，了如也。故大雄氏以方便力，救黑暗界，藉其光，诱其人。佛所以有然灯名，法所以有传灯义，大抵长明灯，是其蕴乎！夫日主昼，太阳之精，中则昃，昃则没，我长明灯不没；月主夜，太阴之精，满则亏，亏则尽，我长明灯不尽。日月尚尔，况小光、小明哉！要自积苦为海，举足见溺；积邪为山，举手见碍。竟不仿佛，或仿佛之，不克成就之，言之可为长叹。我邑中有俊杰，主此然灯，精进成就于宝融寺经藏院。且夫兰炷爇火，吾见其盛，未见其微也。铁盆盛膏，吾见其增，未见其减也。一笼而四时长花满室，而终岁不夜。人见之者，一作礼，眼蒙利；再作礼，心蒙爽。悟照目相，照了内外，由是洞彻。然则终日见灯，未尝见灯；终日不见灯，未尝不见灯。夫达观者乃如是也。意者不独于此，直上照一天、二天，乃至三十三天，无门不辟，恒沙善人由兹而入；直下照一地、二地，乃至一十八地，有狱皆开，多劫罪人，因兹而出。若然者四维上下虚空，可思量不？不可思量。助我长明灯，实相功德，亦复如是。三数年内，愿铭颂之间，迫贱事未构斯文。一朝染目疾，朦胧而不自审何从得也。遂梦神人语迈曰：子于长明灯，其有负乎？迈应声而寤，寤而起，起而作颂，明日目愈。颂曰：见外灯见明见内灯长明万恶自光中灭万善自光中生不见一灯百千万亿灯乃至于无穷不见一人百千万亿人归之于大同空即是色色即是空弟子作颂允执厥中此唐高迈笔也。慧因有灯，实类之。漫书以畀比邱主者。万历戊寅秋，峨眉发僧识。寺僧如通拜赞曰：有发真僧世所希三十二应未为奇琴堂一片中秋月涉入华严无厌齐南山有寺，初曰惠因。忠武肃王奉旨于唐。继称高丽，义天世子弘䂓于宋。楼函藏教，为华严名刹之首；阁起准提，通普门示现之神。迨元丁未，而阁并化为劫灰。至今庚戌，而殿亦危于飘瓦。危者，摧颓风日，蛊饬宜坚。灰者，销灭尘氛，鼎新是亟。非累千金不赡，岂将一手能持？寺僧照微，秉慧种因，无今悼往；谓像乃空虚之影，像毁则真现何门？法奉神通之律，法堙而途迷孰启？毗卢尊能无堕泪？俱胝母为之低眉。是用投体披文，告十方之檀施。所冀殿宏阁丽，复千年之旧观。见作随喜，标胜事于名山；为善积余，种福田于来世。愿各出于从心，痛无同于割肉。僧所悲仰，佛尽皈依。此疏。
宋时有晋水法师者，写华严经于乌戌。天为雨花，飘坠高丽国中，其花每瓣有晋水二字。国王遣人寻访得之，深为叹异，因构宝花阁。元时湮圮。迨今天启二年，有僧道琳搜其址，结庵。手写是经，名古华严庵。眉公先生为作记，亲书之。书法类米元章，可宝也。
盖闻浮生聚沫，能仁为破闇之灯；世路迷云，喜舍则植缘之干。眷兹名刹，偶结西湖，岂意应缘，远勤东国？虽肇开于钱武肃，实营修于统义天。晋水师之演畅一音，东坡子之护持万劫。金鸡斗井，崇构实甲两峰；白马腾空，清源颇超三竺。华严诸阁，济苦海之慈航；准提一门，摄群生之密谛。缅想元丰、绍定已设兰若诸宗；不意至元丁未，竟逐劫灰俱化。宏惟昭代，顿还旧䂓。虽前后殿已屹然鼎新，而左右手尚飒如茅靡。傥复东海峥如列障，且见南峰历若太阶。惟撮士所关？抑亦十方是仰。近嗣贤首教僧澄公者，精持云栖戒行，远绍晋水风标。翻然谒吾徒而请事前䂓。允矣！觌灵山而嘅修故寺。况准提即广长衍说，俱胝乃圆通要津。皈依者获福无穷；诵持者受报匪忒。智慧、功名、富贵，随所祈求，宰官、居士、僧尼，无不向赴。夫既重加补理，岂可全缺应供？伏愿见闻随喜，共破悭心。道俗缁黄，同基梵福。自一文一合以及百千，或出力出财以至劝请。善无细之可捐，缘无往而不植。务使子来神助，依然施那烂陁金钱；象迹蜂歌，恍若入毗卢藏楼阁。坐其下者，或翻经，或持偈，触目胜因；登其上者，即准提，即华严，信口妙慧。将不离明圣而证莲池，不历僧祗而归净域矣。先哲有言：但办肯心，必不相赚。此语愿与十方檀信共之。
余于佛理，不甚作解，即因果轮回之说，亦在疑信有无之间。然每过禅林僧院，便如入故宅，遇旧主人，觉依依不忍舍去，又似有夙缘者。乙卯夏仲，自闽中解官归。舟未至钱塘，夜梦有一伟丈夫，巾袍端丽，眉宇轩昂，从江头揖余而言曰：子非沙门护法耶？湖干废寺，待子以修葺久矣。余觉而心动，然不知为何如人；所谓废寺，亦不知在何所。既抵岸之次者，觅肩舆，往上天竺礼大士。一舆人指道傍旧坊，曰：此古刹名高丽，盍随喜随喜。余又心讶，舆人所急在行路，凡游历览之兴，每因其刺促而阻，何以独导余入寺也？既入寺门，瞻礼佛像，则见榱桷倾颓，瓦椽剥落。文殊、千手观音，及东、西罗汉诸像，皆顶笠坐霪雨中。屋溜淋漓，或侵头额、或损肩臂，令人不忍竟视。遥望殿后僧舍，寥寥数楹，几不能蔽风雨。其僧皆黄面臞形，不沾荤酒，亦不解逢迎。叩寺所以废坠之故，则云：寺前左臂缺护龙沙。前朝学士苏守杭，取以筑湖堤，寺僧争之不能得。工竣之日，许以身作本寺伽蓝，今其塑像现在。引余谒之，则依然梦中所见也。然耶！否耶？文忠公其告余耶？余尝读文忠公传，见其俭岁大兴土木，使人得食其身。又听僧募缘造桥建塔，阴以分富民之有余，助贫民之不足。用是虽有水旱不为灾，杭人德之。尝以此服文忠经世之术，不徒以文名。今此寺之废坠，则公生前未了心事也。余既以梦之所接，合于途之所遇，捐赀首倡，敢不惟力是视？而尤念大厦非一木所支，工巨费繁，端有藉于共成胜事。遂书以授寺僧，使持沿门之钵，以遍乞诸贵官大人，及善男信女。若布金种福、破悭除吝等说，则诸宰官、居士，已闻之稔矣，不复赘。
易大师愿力弘大，兴梵刹几遍名山。以高丽始，而以国清终焉。今高丽渐就圮，其法裔照微欲重新之。且遵云栖大师法结准提坛，旁再创阁，一创一修，辉煌佛宇，易师之志为不坠矣。余适入山，逢其经始，甚为忭豫，并望四方善信共成之。
南山慧因禅寺在宋为华严首刹，称五山之冠。故像设以毗卢遮那佛主教，而普贤、文殊二大士辅之。后殿有普门大士像，而两旁以五十三参附焉，斯亦华藏之影像也。自昔晋水法师弘阐宗风，一时缁衣白足，云集座下者凡数千人，赐田亦数千顷，香火之盛，睹未曾有。故高丽世子僧统义天赉金书华严经若干部，航海献施，仍构杰阁于寺。宋宗皇帝御书阁额以表章之。猗欤盛哉！自胜国之后，经像罕存。至我朝嘉、隆间，有无际、易庵、妙空三师，互为鼎新。像设粗具，而经阁犹未复也。兹本源师实修苦行，专精净土，久闭禅关，颇有心得。向欲复阁而力未逮，乃与徒众募。余友清远洪公为倡建准提阁于旧址。而方伯本如吴公捐俸塑像于下，其上虚敞可以贮经。今师欲装经若干部，以供阁上，集僧六员，讽诵华严三载，稍复旧观。而阁之重建，则俟机缘之至。此师数十年之夙愿，而关居三载之苦心也。夫华严性海，为一切真如之法藏，千佛共证之秘典。首开顿教，圆摄群机，见闻随喜，尽发菩提心，成萨婆若果。故发弘誓愿者，祈生生世世，在在处处，手捧目观，心维口诵，期于同游华藏庄严之海，共入菩提不二之门。与净土宗旨，原不相背，且复首刹之䂓，继晋水之志，述义天之事，真宗门之主鬯哉。师出关日，首以是事为请，余欣然而喜。念非绵力所办，愿与十方善信共成之。遂叙次缘起如右，以当劝发云。
沙门秉教，异族同居，良由结脉于佛，受胎于道，不属毛里，别有瓜绵。傥其式谷，曷殊裸负？然矛盾于庭，戈操于室者比比也。其或恪守师传，争光祖烈，真莲海之楚翘，允支那之振趾矣。胡容紊其绪乎？志法嗣。
西子湖每岁一游，游必旬月，凡十八游。故于山之高者，林之深者，石之隽者，园之名者，寺之古者，弥不遍，最后而至高丽。高丽古而垂敝，寺僧止水于辘轳劫，谋一转之，欲辑寺志以侈先朝之盛，令人兴感。予曰：是乌可凿空为也？曰：有宋、元之碑碣在。曰：碑碣未易详也。曰：有蠹蚀之记载在。曰：是尔一家言，未必惬众耳目也。曰：有文献之传述，而小僧之随笔收录在。予时正避暑经阁，检而辑之。曰原始，括碑记之要领也；曰景物，考边幅之佳胜也；曰祖德，稽梵乘之薪传也；曰檀那，标福利之因缘也；曰宫宇，备新故之竖造也。曰碑记，曰传志，曰杂文，则就寺所留遗者载之也；曰题咏，则姚、方二君访求者居多，即其所诠次也。曰法嗣，则存白、止水所自为谱系也。既成册矣，将谓予之不朽高丽乎？抑藉高丽以不朽乎？皆非也。止水之志坚、之力定，固已永劫不坏，而何有于予之笔？第循此志，扩而大之，延而久之，是在止水及止水之后嗣矣。崇祯改元中秋后一日，五湖李翥跋。