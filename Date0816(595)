正宗為之序，其說甚詳。九江道嵩禪客，以子熟游叢林，而篤信此道，持其書示予，欲傳于世，予覽而嘉之。然此書之出坐曲木禪床，以有心掛唇齒道著一字者，能無媿乎？若實不會，且向葛藤看。
達摩西來，純接大根，而僧群不學，例言不立文字。愚不自量，甘餒而斃，是真可閔也。三世如來始於學，終於無學，果有不學而至者，亦鮮矣。法花曰：其不習學者，不能曉了。此豈徒言哉？
祖庭事苑者，初機之善物也，異時獨絕於記問之表，其由此焉。澄兄再刊，志可見矣。中間一二尚當辯，學者詳之。
睦庵道人集祖庭事菀刊行於世，于茲有年。或謂前輩以聾瞽後進，嘗毀之。余曰宗門下一棒一喝，開眼蹉過，容有傳注乎？雖然玉屑碎金，茍以備藥劑，待熔而成器，亦將有見月忘指者。九頂澄公得遺本，藏之篋中，住靈泉之七年，燕坐無事，義然出施緡，鏤板再廣其傳。知我罪我，其在春秋，公之志也。故重為題其首。
