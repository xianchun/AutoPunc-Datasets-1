毛詩序：四牡，勞使臣之來也。有功而見知則說矣。
四牡四牡騑騑，周道倭遲。豈不懷歸？王事靡盬，我心傷悲。四牡騑騑，嘽嘽駱馬。豈不懷歸？王事靡盬，不遑啟處。翩翩者鵻，載飛載下，集于苞栩。王事靡盬，不遑將父。翩翩者鵻，載飛載止，集于苞杞。王事靡盬，不遑將母。駕彼四駱，載驟駸駸。豈不懷歸？是用作歌，將母來諗。
四牡，五章，章五句。
