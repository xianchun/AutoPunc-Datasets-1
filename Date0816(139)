尒時，天帝釋白佛言：世尊！是善男子善女人等，云何覺知於此三千大千世界及余十方無邊世界所有四大王眾天乃至色究竟天，并余無量有大威德諸龍、藥叉、健達縛、阿素洛、揭路茶、緊捺洛、莫呼洛伽、人非人等，來至其所觀禮，讀誦彼所書寫甚深般若波羅蜜多，供養恭敬，尊重贊嘆，合掌右繞，歡喜護念？
尒時，佛告天帝釋言：憍尸迦！是善男子善女人等，若見如是甚深般若波羅蜜多所在之處有妙光明，或聞其所異香芬馥，若天樂音，當知尒時有大神力威德熾盛諸天龍等，來至其所觀禮，讀誦彼所書寫甚深般若波羅蜜多，供養恭敬，尊重贊嘆，合掌右繞，歡喜護念。
復次，憍尸迦！是善男子善女人等，修純凈行，嚴飾其處，至心供養如是般若波羅蜜多甚深經典，當知尒時有大神力威德熾盛諸天龍等，來至其所觀禮，讀誦彼所書寫甚深般若波羅蜜多，供養恭敬，尊重贊嘆，合掌右繞，歡喜護念。憍尸迦！隨有如是具大神力威德熾盛諸天龍等，來至其處，此中所有邪神惡鬼驚怖退散，無敢住者。由此因緣，是善男子善女人等，心便廣大，起凈勝解，所修善業，倍復增長，諸有所為，皆無障礙。以是故，憍尸迦！若此般若波羅蜜多甚深經典隨所在處，應當周匝除去穢物，掃拭涂治，香水散灑，敷設寶座而安措之，燒香散花，張施幰蓋，寶幢幡鐸間飾其中，諸妙珍奇、衣服、瓔珞、金銀、寶器、伎樂、燈明，種種雜彩，莊嚴其處。若能如是供養般若波羅蜜多，便有無量具大神力威德熾盛諸天龍等，來至其所觀禮，讀誦彼所書寫甚深般若波羅蜜多，供養恭敬，尊重贊嘆，合掌右繞，歡喜護念。
復次，憍尸迦！是善男子善女人等，若能如是供養恭敬，尊重贊嘆甚深般若波羅蜜多，決定當得身心無倦，身樂心樂，身輕心輕，身調柔心調柔，身安隱心安隱，系想般若波羅蜜多，夜寢息時，無諸惡夢，唯得善夢，謂見如來應正等覺身真金色，具三十二大丈夫相，八十隨好圓滿莊嚴，放大光明，普照一切，聲聞、菩薩前後圍繞，身處眾中，聞佛為說布施、凈戒、安忍、精進、靜慮、般若波羅蜜多相應之法，復聞為說內空乃至無性自性空、四念住，廣說乃至十八佛不共法相應之法。復聞分別布施、凈戒、安忍、精進、靜慮、般若波羅蜜多相應之義，復聞分別內空乃至無性自性空、四念住，廣說乃至十八佛不共法相應之義。又於夢中見菩提樹，其量高廣，眾寶莊嚴，有大菩薩趣菩提樹，結跏趺坐，降伏魔怨，證得無上正等菩提，轉妙法輪，度無量眾。復見無量百千俱胝那庾多菩薩摩訶薩論議決擇種種法義，謂應如是成熟有情，嚴凈佛土，修菩薩行，降伏魔軍，永斷障習，趣證無上正等菩提。又復夢見十方無量百千俱胝那庾多佛，亦聞其聲，謂某世界某名如來應正等覺，若干百千俱胝那庾多菩薩摩訶薩、若干百千俱胝那庾多聲聞弟子恭敬圍繞而為說法。又復夢見十方無量百千俱胝那庾多佛入般涅盤，彼一一佛般涅盤後，各有施主為供養佛設利羅故，以妙七寶各起無量百千俱胝那庾多數諸窣堵波，復於一一窣堵波所，各以無量上妙華鬘、涂散等香、衣服、瓔珞、寶幢、幡蓋、諸妙珍奇、伎樂、燈明，經無量劫供養恭敬，尊重贊嘆。
憍尸迦！是善男子善女人等，見如是類諸善夢相，若睡若覺，身心安樂，諸天神等，益其精氣，令彼自覺身體輕便，由是因緣，不多貪染飲食、醫藥、衣服、臥具，於四供養，其心輕微，如瑜伽師入勝妙定，由彼定力滋潤身心，從定出已，雖遇美膳，而心輕微，此亦如是。何以故？憍尸迦！是善男子善女人等，由此三千大千世界及余十方無邊世界一切如來應正等覺、聲聞、菩薩、天、龍、藥叉、健達縛、阿素洛、揭路茶、緊捺洛、莫呼洛伽、人非人等，具大神力勝威德者慈悲護念，以妙精氣，冥注身心，令其志勇，體充盛故。
憍尸迦！若善男子善女人等，欲得如是所有現在功德勝利，應發一切智智心，以無所得為方便，於此般若波羅蜜多甚深經典至心聽聞，受持讀誦，精勤修學，如理思惟，書寫解說，廣令流布。
憍尸迦！若善男子善女人等，雖於般若波羅蜜多甚深經典不能聽聞，受持讀誦，精勤修學，如理思惟，廣為有情宣說流布，而但書寫，眾寶嚴飾，復以種種上妙華鬘、涂散等香、衣服、瓔珞、寶幢、幡蓋、諸妙珍奇、伎樂、燈明供養恭敬，尊重贊嘆，亦得如前所說種種功德勝利。何以故？憍尸迦！是善男子善女人等，能廣利樂無量無邊諸有情故。
復次，憍尸迦！若善男子善女人等，以應一切智智心，用無所得為方便，於此般若波羅蜜多甚深經典至心聽聞，受持讀誦，精勤修學，如理思惟，廣為有情宣說流布，或復書寫，眾寶嚴飾，復以種種上妙華鬘乃至燈明而為供養，所獲福聚，無量無邊。勝余有情盡其形壽，以無量種上妙飲食、衣服、臥具、醫藥、資緣供養恭敬，尊重贊嘆十方世界一切如來應正等覺及弟子眾，亦勝十方佛及弟子般涅盤後，有為供養設利羅故，以妙七寶起窣堵波，高廣嚴麗，復以無量天妙花鬘乃至燈明，盡其形壽供養恭敬，尊重贊嘆。何以故？憍尸迦！十方諸佛及弟子眾皆因如是甚深般若波羅蜜多而出生故。
復次，憍尸迦！假使充滿此贍部洲佛設利羅以為一分，書寫如是甚深般若波羅蜜多復為一分，此二分中，汝取何者？
天帝釋言：世尊！於此二分，我意寧取甚深般若波羅蜜多。所以者何？我於諸佛設利羅所，非不信受，非不欣樂供養恭敬，尊重贊嘆，然諸佛身及設利羅皆因如是甚深般若波羅蜜多而出生故，皆由如是甚深般若波羅蜜多功德勢力所熏修故，乃為一切世間天人、阿素洛等，以無量種上妙花鬘乃至燈明供養恭敬，尊重贊嘆。
時舍利子語帝釋言：憍尸迦！甚深般若波羅蜜多無色無見無對，一相所謂無相，無相之法既不可取，汝云何取？何以故？憍尸迦！甚深般若波羅蜜多無取無舍，無增無減，無聚無散，無益無損，無染無凈，不與諸佛法，不與獨覺法，不與阿羅漢法，不與學法，不棄異生法，不與無為界，不棄有為界，不與內空乃至無性自性空，不與四念住，廣說乃至一切相智，不棄雜染法。
時天帝釋便報具壽舍利子言：如是！如是！誠如所說。大德！若如實知甚深般若波羅蜜多無取無舍，乃至不與一切相智，不舍雜染，是為真取甚深般若波羅蜜多，亦真修行甚深般若波羅蜜多。然此般若波羅蜜多不隨二行，無二相故，如是靜慮乃至布施波羅蜜多亦不隨二行，無二相故。
尒時，佛贊天帝釋言：善哉！善哉！如汝所說。甚深般若乃至布施波羅蜜多皆不隨二行。何以故？憍尸迦！如是六種波羅蜜多皆無二相故。憍尸迦！諸有欲令甚深般若乃至布施波羅蜜多有二相者，則為欲令法界、真如、法性、實際、不思議界亦有二相。何以故？憍尸迦！甚深般若乃至布施波羅蜜多皆與法界乃至不思議界無二無二處故。
時天帝釋復白佛言：世尊！甚深般若波羅蜜多，世間天人、阿素洛等，皆應至誠禮拜右繞，供養恭敬，尊重贊嘆。所以者何？一切菩薩摩訶薩眾皆依般若波羅蜜多精勤修學，證得無上正等菩提。世尊！如我坐在三十三天善法殿中天帝座上，為諸天眾宣說正法時，有無量諸天子等，來至我所，供養恭敬，尊重贊嘆，右繞禮拜，合掌而去。我若不在彼法座時，諸天子等亦來其處，雖不見我，如我在時恭敬供養，咸言：此處是天帝釋為諸天等說法之座，我等皆應如天主在，供養右繞，禮拜而去。
世尊！如是般若波羅蜜多，若有書寫，受持讀誦，廣為有情宣說流布，當知是處有此土并余十方無邊世界無量無數天、龍、藥叉、健達縛、阿素洛、揭路茶、緊捺洛、莫呼洛伽、人非人等，皆來集會，設無說者，敬重法故，亦於是處供養恭敬，尊重贊嘆，禮拜而去。何以故？一切如來應正等覺及諸菩薩摩訶薩眾、獨覺、聲聞、一切有情所有樂具，皆依般若波羅蜜多而得有故，佛設利羅亦由般若波羅蜜多功德熏修受供養故。世尊！甚深般若波羅蜜多與諸菩薩摩訶薩行及所證得一切相智為因為緣，為所依止，為能引發。是故我說假使充滿此贍部洲佛設利羅以為一分，書寫如是甚深般若波羅蜜多復為一分，此二分中，我意寧取如是般若波羅蜜多。
世尊！我若於此甚深般若波羅蜜多受持讀誦，正憶念時，心契法故，都不見有諸怖畏相。何以故？世尊！甚深般若波羅蜜多無相無狀，無言無說，由此般若波羅蜜多無相無狀，無言無說，靜慮、精進、安忍、凈戒、布施波羅蜜多，廣說乃至一切相智，亦無相無狀，無言無說。世尊！若此般若波羅蜜多有相狀言說，非無相狀言說者，不應如來應正等覺達一切法無相無狀，無言無說，證得無上正等菩提，為諸弟子說一切法無相無狀，無言無說。世尊！由此般若波羅蜜多無相狀言說，非有相狀言說，是故如來應正等覺達一切法無相無狀，無言無說，證得無上正等菩提，為諸弟子說一切法無相無狀，無言無說。世尊！是故般若波羅蜜多，堪受天人、阿素洛等，以無量種上妙花鬘乃至燈明供養恭敬，尊重贊嘆。
世尊！若有於此甚深般若波羅蜜多至心聽聞，受持讀誦，精勤修學，如理思惟，廣為有情宣說流布，或復書寫，眾寶嚴飾，供養恭敬，尊重贊嘆，決定不復墮於地獄、傍生、鬼界、邊鄙達絮、蔑戾車中，不墮聲聞及獨覺地，必趣無上正等菩提，常見諸佛，聞正法，不離善友，嚴凈佛土，成熟有情，從一佛國至一佛國，供養恭敬，尊重贊嘆諸佛世尊及諸菩薩摩訶薩眾。
復次，世尊！假使充滿於此三千大千世界佛設利羅以為一分，書寫如是甚深般若波羅蜜多復為一分，此二分中，我意寧取甚深般若波羅蜜多。何以故？世尊！一切如來應正等覺及三千界佛設利羅皆從般若波羅蜜多而出生故。又三千界佛設利羅皆由般若波羅蜜多功德勢力所熏修故，得諸天人、阿素洛等供養恭敬，尊重贊嘆。由此因緣，諸善男子善女人等，供養恭敬，尊重贊嘆佛設利羅，決定不墮三惡趣中，常生天人，受諸富樂，隨心所愿，乘三乘法而趣涅盤。
世尊！若見如來應正等覺，若見所寫甚深般若波羅蜜多，此二功德，平等無異。何以故？甚深般若波羅蜜多與諸如來應正等覺平等無二無二處故。
世尊！若有如來應正等覺住三示導，為諸有情宣說正法，所謂契經乃至論議；若善男子善女人等，於此般若波羅蜜多受持讀誦，廣為他說。此二功德，平等無異。何以故？若彼如來應正等覺，若三示導，若所宣說十二分教，皆依般若波羅蜜多而出生故。
世尊！若十方界如殑伽沙一切如來應正等覺住三示導，為諸有情宣說正法，所謂契經乃至論議；若善男子善女人等，於此般若波羅蜜多受持讀誦，廣為他說。此二功德，平等無異。何以故？若十方界如殑伽沙一切如來應正等覺，若三示導，若所宣說十二分教，皆依般若波羅蜜多而出生故。
世尊！若善男子善女人等，以無量種上妙花鬘乃至燈明供養恭敬，尊重贊嘆十方世界如殑伽沙一切如來應正等覺；有善男子善女人等，書寫般若波羅蜜多，亦以無量上妙供具供養恭敬，尊重贊嘆。此二功德，平等無異。何以故？彼諸如來應正等覺皆依般若波羅蜜多而出生故。
世尊！若善男子善女人等，於此般若波羅蜜多至心聽聞，受持讀誦，精勤修學，如理思惟，廣為有情宣說流布，彼當來世不墮地獄、傍生、鬼界，不墮聲聞及獨覺地。何以故？是善男子善女人等，決定當住不退轉地，遠離一切災橫疾疫苦惱事故。
世尊！若善男子善女人等，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，以無量種上妙供具供養恭敬，尊重贊嘆，彼定永絕一切怖畏。如負債人，怖畏債主，即便親近奉事國王，依王勢力，得免怖畏。世尊！王喻般若波羅蜜多，彼負債人喻善男子善女人等，依恃般若波羅蜜多，得離怖畏。
世尊！譬如有人依附王故，王攝受故，為諸世人供養恭敬，尊重贊嘆。佛設利羅亦復如是，由此般若波羅蜜多所熏修故，為諸天人、阿素洛等供養恭敬，尊重贊嘆。世尊！王喻般若波羅蜜多，佛設利羅喻依王者。
世尊！諸佛所得一切相智亦依般若波羅蜜多而得成就。是故我說假使充滿此三千界佛設利羅以為一分，書寫如是甚深般若波羅蜜多復為一分，此二分中，我意寧取甚深般若波羅蜜多。何以故？世尊！佛設利羅堅踰金剛，具種種色，及三十二大丈夫相、八十隨好所莊嚴身，如來十力、四無所畏、四無礙解、大慈大悲大喜大舍、十八佛不共法，乃至如來一切相智，皆由般若波羅蜜多而成辦故。世尊！由此般若波羅蜜多威神力故，布施等五，亦得名為波羅蜜多。何以故？世尊！若無般若波羅蜜多，施等不能到彼岸故。
復次，世尊！若此三千大千世界，或余世界所有王都、城邑、聚落，其中若有受持讀誦，書寫解說，供養恭敬，尊重贊嘆如是般若波羅蜜多，是處有情不為一切人非人等之所惱害，唯除決定惡業應受，此中有情漸次修學三乘正行，隨其所愿，乃至速證三乘涅盤。世尊！如是般若波羅蜜多於此三千大千世界作大饒益。
世尊！如是般若波羅蜜多具大神力，隨所在處，則為有佛作諸佛事，所謂利樂一切有情。世尊！譬如無價大寶神珠，具無量種勝妙威德，隨所住處，有此神珠，人及非人無諸惱害。設有男子，或復女人，為鬼所執，身心苦惱，若有持此神珠示之，由珠威力，鬼便舍去。諸有熱病，或風或淡，或熱風淡合集為病，若有系此神珠著身，如是諸病，無不除愈。此珠在暗能作照明，熱時能涼，寒時能暖，隨地方所，有此神珠，時節調和，不寒不熱。若地方處有此神珠，蛇蝎等毒，無敢停止。設有男子，或復女人，為毒所中，楚痛迷悶，若有持此神珠示之，珠威勢故，毒即銷滅。若諸有情身嬰癩疾、惡瘡、腫疱、目眩瞖等眼病、耳病、鼻病、舌病、喉病、身病、諸支節病，帶此神珠，眾病皆愈。若諸池沼泉井等中，其水濁穢，或將枯涸，以珠投之，水便盈滿，香潔澄凈，具八功德。若以青黃赤白紅紫碧綠雜綺種種色衣，裹此神珠，投之於水，水隨衣彩，各同其色。如是無價大寶神珠，威德無邊，嘆不可盡，若置箱篋，亦令其器具足成就無邊威德；設空箱篋，由曾置珠，其器仍為眾人愛重。
尒時，慶喜問帝釋言：如是神珠為天獨有，人亦有耶？
天帝釋言：人中、天上俱有此珠。若在人中，形小而重；若在天上，形大而輕。又人中珠，相不具足；在天上者，其相周圓。天上神珠，威德殊勝，無量倍數，過人所有。
時天帝釋復白佛言：世尊！甚深般若波羅蜜多亦復如是，為眾德本，能滅無量惡不善法，隨所在處，令諸有情身心苦惱悉皆除滅，人非人等，不能為害。世尊所說無價大寶神珠，非但喻於甚深般若波羅蜜多，亦喻如來一切相智，亦喻靜慮波羅蜜多乃至布施波羅蜜多，亦喻內空乃至無性自性空，亦喻四念住，廣說乃至十八佛不共法，亦喻法性、法住、法定、真如、實際、不思議界。何以故？世尊！如是功德皆由般若波羅蜜多大威神力之所引顯，功德深廣，無量無邊。佛設利羅由諸功德所熏修故，佛涅盤後，堪受一切世間天人、阿素洛等供養恭敬，尊重贊嘆。
復次，世尊！佛設利羅是極圓滿，最勝清凈般若波羅蜜多乃至布施波羅蜜多，內空乃至無性自性空，四念住，廣說乃至十八佛不共法，一切智、道相智、一切相智，大慈大悲大喜大舍，無忘失法、住舍性，永斷煩惱習氣相續及余無量無邊佛法所依器故，佛涅盤後，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿，最勝清凈功德珍寶波羅蜜多所依器故，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿，最勝清凈，無染無凈，無生無滅，無入無出，無增無減，無來無去，無動無止，無此無彼波羅蜜多所依器故，佛涅盤後，堪受一切世間天人、阿素洛等供養恭敬，尊重贊嘆。
世尊！佛設利羅是極圓滿，最勝清凈諸法實性波羅蜜多所依器故，佛涅盤後，堪受一切世間天人、阿素洛等供養恭敬，尊重贊嘆。
復次，世尊！置滿三千大千世界佛設利羅。假使充滿十方各如殑伽沙界佛設利羅以為一分，書寫如是甚深般若波羅蜜多復為一分，此二分中，我意寧取如是般若波羅蜜多。何以故？世尊！一切如來應正等覺諸設利羅，皆因如是甚深般若波羅蜜多而得生故，皆由如是甚深般若波羅蜜多所熏修故，皆為如是甚深般若波羅蜜多所依器故，堪受一切天、龍、藥叉、健達縛、阿素洛、揭路茶、緊捺洛、莫呼洛伽、人非人等供養恭敬，尊重贊嘆。
世尊！若善男子善女人等，供養恭敬，尊重贊嘆佛設利羅，天上、人中受諸富樂，無有窮盡。人中所謂剎帝利大族、婆羅門大族、長者大族、居士大族，天上所謂四大王眾天乃至他化自在天，即由如是殊勝善根，至最後身，得盡苦際。
世尊！若善男子善女人等，於此般若波羅蜜多至心聽聞，受持讀誦，書寫解說，如理思惟，由此般若波羅蜜多速得圓滿；如是般若波羅蜜多得圓滿故，復令靜慮波羅蜜多乃至布施波羅蜜多，四念住，廣說乃至十八佛不共法亦得圓滿；由此復能超聲聞地及獨覺地，證入菩薩正性離生，獲得菩薩殊勝神通。乘此神通，游諸佛土，從一佛國至一佛國，供養恭敬諸佛世尊，成熟有情，嚴凈佛土，發勝思愿，受種種身。為欲饒益諸有情故，或作轉輪王，或作余小王，或作剎帝利，或作婆羅門，或作毗沙門，或作天帝釋，或作梵王，或作余類，利益安樂無量有情。
是故，世尊！我於諸佛設利羅所，非不信受，非不欣樂供養恭敬，尊重贊嘆；然於如是甚深般若波羅蜜多供養恭敬，尊重贊嘆，所獲功德，甚多於彼，由此因緣，我意寧取甚深般若波羅蜜多。
世尊！若善男子善女人等，供養恭敬，尊重贊嘆如是般若波羅蜜多，則為增長一切佛法，亦為攝受世出世間富樂自在，如是已為供養恭敬，尊重贊嘆佛設利羅。
復次，世尊！若有欲得常見十方無量無數無邊世界一切如來應正等覺色身、法身，當於如是甚深般若波羅蜜多至心聽聞，受持讀誦，精勤修學，如理思惟，書寫解說，廣令流布。彼見十方無量無數無邊世界一切如來應正等覺二種身故，漸修般若波羅蜜多，令速圓滿，是時應以法性修習觀佛隨念。
世尊！法性有二：一者、有為；二者、無為。此中何謂有為法性？謂內空智乃至無性自性空智，四念住智乃至八圣道支智，三解脫門智，佛十力智乃至十八佛不共法智，善、非善法智，有記、無記法智，有漏、無漏法智，有為、無為法智，世間、出世間法智，雜染、清凈法智，諸如是等無量門智，皆悉說名有為法性。此中何謂無為法性？謂一切法無生無滅，無住無異，無染無凈，無增無減，無相無為，諸法自性。云何名為諸法自性？謂一切法無性自性，如是說名無為法性。
尒時，佛告天帝釋言：如是！如是！如汝所說。憍尸迦！過去未來現在諸佛皆依般若波羅蜜多，已證當證現證無上正等菩提；過去未來現在諸佛聲聞弟子皆依般若波羅蜜多，已得當得現得預流、一來、不還、阿羅漢果；過去未來現在獨覺皆依般若波羅蜜多，已、當、現證獨覺菩提。何以故？憍尸迦！如是般若波羅蜜多秘密藏中，廣說三乘相應法故。然此所說，以無所得為方便故，無性無相為方便故，無生無滅為方便故，無染無凈為方便故，無造無作為方便故，無入無出為方便故，無增無減為方便故，無取無舍為方便故，如是所說，皆由世俗，非勝義故。所以者何？如是般若波羅蜜多，非此岸非彼岸，非陸地非中流，非高非下，非平等非不平等，非有相非無相，非世間非出世間，非有漏非無漏，非有為非無為，非善非非善，非有記非無記，非過去非未來非現在。憍尸迦！如是般若波羅蜜多不與佛法，不與菩薩摩訶薩法，不與獨覺法，不與聲聞法，亦不棄異生法。
時天帝釋復白佛言：世尊！如是般若波羅蜜多是大波羅蜜多，是無上波羅蜜多，是無等等波羅蜜多。諸菩薩摩訶薩修行如是波羅蜜多時，雖知一切有情心行境界差別，而不得我，不得有情，乃至不得知者、見者，不得色乃至識，不得眼乃至意，不得色乃至法，不得眼識乃至意識，不得眼觸乃至意觸，不得眼觸為緣所生諸受乃至意觸為緣所生諸受，不得布施波羅蜜多乃至般若波羅蜜多，不得內空乃至無性自性空，不得四念住，廣說乃至十八佛不共法，不得菩提，不得涅盤，不得諸佛及諸佛法。何以故？世尊！非此般若波羅蜜多於一切法，依有所得而出現故。所以者何？甚深般若波羅蜜多都無自性，亦無所有，亦不可得，能得、所得及二依處，性相皆空，不可得故。
尒時，佛告天帝釋言：如是！如是！如汝所說。憍尸迦！諸菩薩摩訶薩長夜修學甚深般若波羅蜜多，尚不得菩提，況得菩薩法。
尒時，天帝釋白佛言：世尊！諸菩薩摩訶薩為但行般若波羅蜜多，亦行余五波羅蜜多耶？
佛言：憍尸迦！諸菩薩摩訶薩以無所得而為方便，具行六種波羅蜜多。謂諸菩薩摩訶薩修行布施波羅蜜多時，不得布施波羅蜜多，不得施者及能受者；修行凈戒波羅蜜多時，不得凈戒波羅蜜多，不得持戒及犯戒者；乃至修行般若波羅蜜多時，不得般若波羅蜜多，不得具妙慧及具惡慧者。
復次，憍尸迦！諸菩薩摩訶薩甚深般若波羅蜜多為尊為導，修行一切波羅蜜多，令速圓滿。是菩薩摩訶薩行布施時，甚深般若波羅蜜多為尊為導，所修布施波羅蜜多無所執著，速得圓滿；乃至行般若時，甚深般若波羅蜜多為尊為導，所修般若波羅蜜多無所執著，速得圓滿。
復次，憍尸迦！是菩薩摩訶薩於一切法，以無所得而為方便，修行般若波羅蜜多，故無執著，令所修行，速得圓滿，謂於色無所得為方便，乃至於一切相智無所得為方便。憍尸迦！如贍部洲所有諸樹枝條、莖漮、花葉、果實，雖有種種形色不同，而其蔭影都無差別。如是前五波羅蜜多雖各有異，而由般若波羅蜜多攝受，回向一切相智，以無所得為方便故，諸差別相都不可得。
時天帝釋復白佛言：世尊！如是般若波羅蜜多成就廣大殊勝功德，成就一切殊勝功德，成就圓滿殊勝功德，成就無量殊勝功德，成就無數殊勝功德，成就無邊殊勝功德，成就無等殊勝功德。世尊！若善男子善女人等，書持如是甚深般若波羅蜜多，眾寶嚴飾，以無量種上妙供具供養恭敬，尊重贊嘆，依此經說，如理思惟；有善男子善女人等，書寫如是甚深般若波羅蜜多，施他受持，廣令流布。此二福聚，何者為多？
佛言：憍尸迦！我還問汝，當隨意答。若善男子善女人等，從他請得佛設利羅，盛以寶函，置高勝處，復持無量上妙花鬘乃至燈明供養恭敬，尊重贊嘆；有善男子善女人等，從他請得佛設利羅，分施與他如芥子許，令彼敬受，如法安置，復以種種上妙花鬘乃至燈明供養恭敬，尊重贊嘆。於意云何？此二福聚，何者為勝？
天帝釋言：如我解佛所說義者，此二福聚，後者為勝。何以故？以諸如來應正等覺觀有情類，應於諸佛設利羅所，供養恭敬而得度者，將涅盤時，以金剛喻三摩地力，碎金剛身，令如芥子，復以深廣大悲神力加持如是佛設利羅，令於如來般涅盤後，有得一粒如芥子量，供養恭敬，獲福無邊，於天人中，受多富樂，乃至最後得盡苦際，故施他者，其福為勝。
尒時，佛贊天帝釋言：善哉！善哉！如汝所說。憍尸迦！於此般若波羅蜜多亦復如是，若自受持，施他流布，此二福聚，後者為多。何以故？由施他者，能令無量無邊有情得法喜故。復次，憍尸迦！若有於此甚深般若波羅蜜多所說義趣，如實為他分別解說，令得正解，所獲福聚，復勝施他流布功德多百千倍。
憍尸迦！敬此法師當如敬佛，亦如似佛尊重大智同梵行者。何以故？憍尸迦！當知般若波羅蜜多即是諸佛，當知諸佛即是般若波羅蜜多；當知般若波羅蜜多不異諸佛，當知諸佛不異般若波羅蜜多。所以者何？三世諸佛皆依般若波羅蜜多精勤修學，證得無上正等菩提；若諸聲聞、獨覺種性修梵行者，亦依般若波羅蜜多精勤修學，得聲聞果、獨覺菩提；菩薩種性補特伽羅亦依般若波羅蜜多精勤修學，超諸聲聞及獨覺地，證入菩薩正性離生，漸次修行諸菩薩行，得住菩薩不退轉地。以是故，憍尸迦！若善男子善女人等，欲得現前供養恭敬，尊重贊嘆諸佛世尊，當書如是甚深般若波羅蜜多，供養恭敬，尊重贊嘆。
憍尸迦！我觀是義，初成佛時，作是思惟：我依誰住？誰堪受我供養恭敬？作是念時，都不見有諸天、魔、梵及余世間人非人等與我等者，況當有勝。復自思惟：我依此法，已證無上正等菩提，此法甚深微妙寂靜，我當還依此法而住，供養恭敬所謂般若波羅蜜多。
憍尸迦！我已成佛，尚依般若波羅蜜多供養恭敬，況善男子善女人等，欲求無上正等菩提而不依此甚深般若波羅蜜多精勤修學，供養恭敬，尊重贊嘆。何以故？憍尸迦！甚深般若波羅蜜多能生菩薩摩訶薩眾；從此菩薩摩訶薩眾，生諸如來應正等覺；依諸如來應正等覺，聲聞、獨覺而得生故。以是故，憍尸迦！若菩薩乘、若獨覺乘、若聲聞乘諸善男子善女人等，皆於般若波羅蜜多應勤修學，以無量種上妙花鬘乃至燈明供養恭敬，尊重贊嘆。