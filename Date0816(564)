我聞如是：
一時，佛游鞞蘭若，在黃蘆園。
爾時，婆羅邏阿*修羅王、牟梨遮阿*修羅子，色像巍巍，光耀暐曄，夜將向旦，往詣佛所，禮世尊足，卻住一面。
世尊問曰：婆羅*邏！大海中阿*修羅無有衰退阿*修羅壽、阿*修羅色、阿*修羅樂、阿*修羅力？諸阿*修羅樂大海中耶？
婆羅*邏阿*修羅王、牟梨遮阿*修羅子答曰：世尊！我大海中諸阿*修羅無有衰退於阿*修羅壽、阿*修羅色、阿*修羅樂、阿*修羅力，諸阿*修羅樂大海中。
世尊復問曰：婆羅*邏！大海中有幾未曾有法，令諸阿*修羅見已樂中？
婆羅*邏！答曰︰世尊！我大海中有八未曾有法，令諸阿*修羅見已樂中。云何為八？世尊！我大海從下至上，周回漸廣，均調轉上，以成於岸，其水常滿，未曾流出。世尊！若我大海從下至上，周回漸廣，均調轉上，以成於岸，其水常滿，未曾流出者，是謂我大海中第一未曾有法，諸阿*修羅見已樂中。
復次，世尊！我大海潮未曾失時。世尊！若我大海潮未曾失時者，是謂我大海中第二未曾有法，諸阿*修羅見已樂中。
復次，世尊！我大海水甚深無底，極廣無邊。世尊！若我大海甚深無底，極廣無邊者，是謂我大海中第三未曾有法，諸阿*修羅見已樂中。
復次，世尊！我大海水咸，皆同一味。世尊！若我大海水咸，皆同一味者，是謂我大海中第四未曾有法，諸阿*修羅見已樂中。
復次，世尊！我大海中多有珍寶，無量璝異，種種珍琦，充滿其中。珍寶名者，謂金、銀、水精、琉璃、摩尼、真珠、碧玉、白珂、螺璧、珊瑚、琥珀、馬瑙、瑇瑁、赤石、琁珠。世尊！若我大海中多有珍寶，無量*璝異，種種珍琦，充滿其中。珍寶名者，謂金、銀、水精、琉璃、摩尼、真珠、碧玉、白珂、螺璧、珊瑚、*琥珀、*馬瑙、瑇瑁、赤石、琁珠者，是謂我大海中第五未曾有法，諸阿*修羅見已樂中。
復次，世尊！我大海中大神所居。大神名者，謂阿*修羅、乾塔惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。復次，大海中甚奇！甚特！眾生身體有百由延，有二百由延，有三百由延，有至七百由延，身皆居海中。世尊！若大海中大神所居。大神名者，謂阿*修羅、*乾塔惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。復次，大海中甚奇！甚特！眾生身體有百由延，有二百由延，有三百由延，有至七百由延，身皆居海中者，是謂我大海中第六未曾有法，諸阿*修羅見已樂中。
復次，世尊！我大海清凈，不受死屍，若有命終者，過夜風便吹著岸上。世尊！若我大海清凈，不受死屍，若有命終者，過夜風便吹著岸上者，是謂我大海中第七未曾有法，諸阿*修羅見已樂中。
復次，世尊！我大海閻浮洲中有五大河，一曰伽，二曰搖尤那，三曰舍牢浮，四曰阿夷羅婆提，五曰摩企，悉入大海，既入中已，各舍本名，皆曰大海。世尊！若我大海閻浮洲中有五大河，一曰伽，二曰搖尤那，三曰舍牢浮，四曰阿夷羅婆提，五曰摩企，悉入大海，既入中已，各舍本名，皆曰大海者，是謂我大海中第八未曾有法，諸阿*修羅見已樂中。世尊！是謂我大海中第八未曾有法，諸阿*修羅見已樂中。世尊！於佛正法、律中有幾未曾有法，令諸比丘見已樂中？
世尊答曰：婆羅*邏！我正法、律中亦有八未曾有法，令諸比丘見已樂中。云何為八？婆羅*邏！如大海從下至上，周回漸廣，均調轉上，以成於岸，其水常滿，未曾流出，婆羅*邏！我正法、律亦復如是，漸作漸學，漸盡漸教。婆羅*邏！若我正法、律中漸作漸學，漸盡漸教者，是謂我正法、律中第一未曾有法，令諸比丘見已樂中。
復次，婆羅*邏！如大海潮，未曾失時，婆羅*邏！我正法、律亦復如是，為比丘、比丘尼、優婆塞、優婆*私施設禁戒，諸族姓子乃至命盡，終不犯戒。婆羅*邏！若我正法、律中為比丘、比丘尼、優婆塞、優婆*私施設禁戒，諸族姓子乃至命盡，終不犯戒者，是謂我正法、律中第二未曾有法，令諸比丘見已樂中。
復次，婆羅*邏！如大海水，甚深無底，極廣無邊，婆羅*邏！我正法、律亦復如是，諸法甚深，甚深無底，極廣無邊。婆羅*邏！若我正法、律中諸法甚深，甚深無底，極廣無邊者，是謂我正法、律中第三未曾有法，令諸比丘見已樂中。
復次，婆羅*邏！如大海水咸，皆同一味，婆羅*邏！我正法、律亦復如是，無欲為味，覺味、息味及道味。婆羅*邏！若我正法、律中無欲為味，覺味、息味及道味者，是謂我正法、律中第四未曾有法，令諸比丘見已樂中。
復次，婆羅*邏！如大海中多有珍寶，無量*璝異，種種珍琦，充滿其中。珍寶名者，謂金、銀、水精、琉璃、摩尼、真珠、碧玉、白珂、螺璧、珊瑚、*琥珀、*馬瑙、瑇瑁、赤石、琁珠。婆羅*邏！我正法、律亦復如是，多有珍寶，無量*璝異，種種珍琦，充滿其中。珍寶名者，謂四念處、四正勤、四如意足、五根、五力、七覺支、八支圣道。婆羅*邏！若我正法、律中多有珍寶，無量*璝異，種種珍琦，充滿其中。珍寶名者，謂四念處、四正*勤、四如意足、五根、五力、七覺支、八支圣道者，是謂我正法、律中第五未曾有法，令諸比丘見已樂中。
復次，婆羅*邏！如大海中大神所居。大神名者，謂阿*修羅、*乾塔惒、羅剎、魚摩竭、龜、鼉、婆留泥、帝麑、帝麑伽羅、提帝麑伽羅。復次，大海中甚奇！甚特！眾生身體有百由延，有二百由延，有三百由延，有至七百由延，身皆居海中，婆羅*邏！我正法、律亦復如是，圣眾大神皆居其中。大神名者，謂阿羅訶、向阿羅訶、阿那含、向阿那含、斯陀含、向斯陀含、須陀洹、向須陀洹。婆羅*邏！若我正法、律中圣眾大神皆居其中。大神名者，謂阿羅訶、向阿羅訶、阿那含、向阿那含、斯陀含、向斯陀含、須陀洹、向須陀洹者，是謂我正法、律中第六未曾有法，令諸比丘見已樂中。
復次，婆羅*邏！如大海清凈，不受死屍，若有命終者，過夜風便吹著岸上。婆羅*邏！我正法、律亦復如是，圣眾清凈，不受死屍，若有不精進人惡生，非梵行稱梵行，非沙門稱沙門，彼雖隨在圣眾之中，然去圣眾遠，圣眾亦復去離彼遠。婆羅*邏！若我正法、律中圣眾清凈，不受死屍，若有不精進人惡生，非梵行稱梵行，非沙門稱沙門，彼雖*隨在圣眾之中，然去圣眾遠，圣眾亦復去離彼遠者，是謂我正法、律中第七未曾有法，令諸比丘見已樂中。
復次，婆羅*邏！如大海閻浮洲中有五大河，一曰伽，二曰搖尤那，三曰舍牢浮，四曰阿夷羅婆提，五曰摩企，悉入大海，既入中已，各舍本名，皆曰大海。婆羅*邏！我正法、律亦復如是，剎利種族姓子，剃除須發，著袈裟衣，至信、舍家、無家、學道，彼舍本名，同曰沙門；梵志種、居士種、工師種族姓子，剃除須發，著袈裟衣，至信、舍家、無家、學道，彼舍本名，同曰沙門。婆羅*邏！若我正法、律中剎利種族姓子剃除須發，著袈裟衣，至信、舍家、無家、學道，彼舍本名，同曰沙門；梵志種、居士種、工師種族姓子，剃除須發，著袈裟衣，至信、舍家、無家、學道，彼舍本名，同曰沙門者，是謂我正法、律中第八未曾有法，令諸比丘見已樂中。
婆羅*邏！是謂正法、律中有八未曾有法，令諸比丘見已樂中。婆羅*邏！於意云何？若我正法、律中有八未曾有法，若汝大海中有八未曾有法，此二種未曾有法，何者為上、為勝、為妙、為最？
婆羅*邏白曰：世尊！我大海中有八未曾有法，不及如來八未曾有法，不如千倍萬倍，不可比，不可喻，不可稱，不可數，但世尊八未曾有法為上、為勝、為妙、為最！世尊！我今自歸於佛、法及比丘眾，唯愿世尊受我為優婆塞！從今日始，終身自歸，乃至命盡。
佛說如是，婆羅*邏阿*修羅王及諸比丘聞佛所說，歡喜奉行！
