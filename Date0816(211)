聞夫不落階級，囑云：好去尋思，洞貫金針。不意中途折擔，布單才展，乃云不敢自欺。凡圣削除，方向胸中流出，磕著足指處，頓悟苦樂無生，當場盤詰時，報道：非干西土。故知宗乘有據，血脉相傳。近來諸方唱導者，師法無憑，談禪者出世未準，自稱悟道，妄意為人，詰其來繇，無可指的。
追惟往昔，玄沙大師遠傳鷲嶺，近接曹溪，為石頭之親孫，作雪峰之真子，心印列祖，教貫楞嚴，猛虎當前，直云：是汝死蛇活弄，不讓于師。故諸方碩德多就決疑，日本、高麗不遠萬里。
予生末世，去古時遙，昔入閩中，曾詢古剎，窣坡如昨，石柱尚存，撫心無地，欲住焉能？茲喜林得山居士重修遺址，蒐輯法言，專人走越，欲予題詞，顧予博地庸愚，機思遲鈍，少伸大概，用播將來。若大玄風妙旨，備在書中，即他頌古拈提，旁及錄外，隨中邊而食蜜，羅寶網以交光。倘其揚鞭不瞬，覿面猶迷，若乃入手，便知昔人如在，悟必繇緣，錄亦非字。
