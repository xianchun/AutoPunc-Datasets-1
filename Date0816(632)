經云：清泰國土，寶樹、珠網、德水、珍禽常出清暢和雅之音，周遍世界皆演妙法，乃是我無量壽如來欲令法音宣流，變化所作，眾生聞者，歡喜無量，自然隨順念天戒舍之道，自然隨順清凈離欲之行，自然隨順六度萬行之法，自然隨順無畏不共之力，故自他兼利，惑業頓除，皆得阿鞞跋致於無上菩提也。
明萬歷間，云棲妙意庵廣貴輯古今尊宿贊西方，勸念佛，懷凈土，愿往生之偈，分類撰成蓮華世界詩一局。蓋凈土文錄充棟汗牛，此輯又何為也？凡詩歌之協於聲律也，能沁人肺腑，鼓人性靈，不覺手之舞之，足之蹈之者，惟詩為然。貴師之旨，將欲以聲律化人，愿同彌陀耶？而況此方教體，清凈在音，耳根極利，聞慧最圓，則何難化娑婆成清泰乎？凈愿社玄顒長老，拾遺增錄一百余首，改其簽曰蓮邦詩選，屬余弁卷，自顧蕪拙，不敢贊辭，略摭法王之神化，貴師之苦心，玄老之弘愿，庸規法侶，兼以自勖焉。古愚居士題。
佛言：諸佛如來是法界身，則遍法界身是阿彌陀佛，何凈何穢？何樂何苦？然凈度三昧經有云：人生一念受一身，百念受百身，千念受千身。一日一夜種生死根，後當受八億五千萬雜類之身。百年中所造魂神逐種受苦，遍大千剎土，體骨皮毛亦遍大千剎土，當其皮毛齒角森然變現時，豈復能知遍法界異類身是阿彌陀佛？當其鞭笞雨下，屠割奏刀時，豈復能知遍法界受苦異類身是阿彌陀佛？當其鼎烹刀鋸，犁耕火炙時，豈復能知遍法界餓鬼、地獄受苦身是阿彌陀佛？豈惟是即儼然而人，當其苦難忽逢，刀兵乍逼，爾時即不能知我輩苦難身是阿彌陀佛？豈惟是即快然而得意，五欲自娛，榮華滿志，爾時即不能知我輩受享身是阿彌陀佛？夫人世間在順在逆尚不能知此身是阿彌陀佛，何況風刀解體，八苦交煎之際；何況改頭換面，羽毛骨角之儔；何況焰口針喉，鑊湯洋銅之日，然後不知我身是阿彌陀佛哉！
金剛上味經載，文殊師利言：一切凡夫以自系縛故，見地獄相，雖非實有，而令受者受苦。譬如夢中見身墮地獄，萬火所燒，擲入鑊湯，彼人夢中吼言：極苦！若知是夢，虛妄不實，身心得安。所以法苑云：觀罪性空者，罪從心生，心若可得，罪不可無。今塵世中，心空者幾人？夢破者幾人？所以如來教人念一句阿彌陀佛，正攝其百念、千念、八億五千萬雜念，於一念念至一念不起，自然證見阿彌陀佛，然後知一念、百念、千念、八億五千萬雜念，皆阿彌陀佛之念，然後知一身、百身、千身、八億五千萬雜類之身，皆阿彌陀佛之身，然後知畜生、餓鬼、地獄，皆阿彌陀佛之法界。然則經云：一聲阿彌陀佛，滅八十億劫生死重罪。豈不深切著明矣哉？故知一聲阿彌陀佛，正是證明無凈無穢之凈土，證明無苦無樂之極樂，正是空其心之丹藥，正是大夢中之霹靂也。無奈我輩明知是夢，卻又尋夢；明知是夢引我入鐵圍山，卻又迷昧故鄉道路。豈可不用過來人語招之策之，掖之涵濡之？
孔子曰：興於詩，立於禮，成於樂。三者惟立禮為堅定之力耳。而興詩成樂，則始終皆以韻事發其歡喜，熔其格捍，所以凈土光中不但如來所出音聲皆演妙法，其摩尼水流注華間，其聲皆演說苦、空、無常、無我、諸波羅蜜，贊嘆諸佛相好，如意珠王涌出金光，化為百寶色鳥，和鳴哀雅，常贊念佛念法念僧，樓閣中諸天作天妓樂，又樂器懸空，不鼓自鳴，其眾音中皆說念佛念法念比丘僧。總之，水流光明，及諸寶樹、鳧、鴈、鴛鴦皆說妙法，所以行者出定入定皆聞妙法。
夫坐蓮華上者，猶藉此音聲以增其進，況其未到蓮池者乎！小傳載，張子房在漢軍中，項兵雖挫，猶自相持，子房乃教軍中作楚歌，使楚人懷鄉，而漢事遂成。可見聲音一道，可以補攻取之不及。昔賢凈土之詠，即子房之還鄉曲也。試看詠凈土者，多出于宗門之知識，其殆佛門之子房也哉！
悲華經載，往昔因中，阿彌陀佛為轉輪王，釋迦佛為大臣，同於寶藏佛所發弘誓愿，輪王愿於清凈安樂世界攝受眾生，大臣愿於五濁苦惱世界度脫眾生，以此君臣弘愿無窮無盡，所以二如來為兄弟沙彌時，同以法華教度眾生。而三乘授道之外，有度未盡者，度在彌陀，故出此凈土一門，一推一挽，共成道化。以故釋迦佛四十九年設大乘經中，歸宿此一門，而會上單拈凈土一門者，尤諄諄不已。
即如世間朝夕所誦一卷彌陀經，文句簡約，然一則曰：眾生聞者，應當發愿，愿生彼國。再則曰：眾生聞是說者，應當發愿生彼國土。而又曰：若有信者，應當發愿，生彼國土。其言極樂國土成就如是功德莊嚴者，一見、二見、三見、四見；其言汝等眾生當信是不可思議功德一切諸佛所護念經，秦譯六見，至唐譯十方佛贊嘆後，則十見之。而又曰：汝等皆當信受我語，及諸佛所說。味其語氣，恨不將此數語充滿一切眾生之耳，恨不將此數語鉆入眾生之肺腸，愛何其切！慮何其深！悲何其至！即父母於至愛之子晨夕付囑，亦未必如此之惓切也。何以故？蓋世間父母付囑子孫，不過望其成家立業已耳。
至於如來見眾生不入此門，必墮鑊湯鼎沸之中，得失匪細，則眾生不念佛，悲安得不深？眾生念佛，自然攝取不舍。論云：譬如魚子，母若不念，子則爛壞。佛若不念眾生，善根亦壞。所以無量壽佛經言：當來之世，經道滅盡，我以慈愍，特留此經，更住百歲。又云：此經滅後，佛法全無，但留阿彌陀佛四字名號，救苦眾生。世上君臣、兄弟能以凈土相成，設化眾生，皆是從彌陀、釋迦弘愿中流出。
西方化主度迷情，佛力加持道易成，撒手便行無異路，最初一步要分明。
西方只要辦心堅，努力勤修速向前，順水行船加櫓棹，導師接引愿繩牽。
西方今古鎮長存，慈父哀憐度子孫，八萬四千門路別，彌陀一句眾稱尊。
西方大圣法中王，接引群迷放寶光，不憚疲勞弘愿重，常游苦海駕慈航。
西方有佛號彌陀，普度眾生出愛河，六八愿門通九品，人人可到莫蹉跎。
西方大道理綿長，功德巍巍不可量，非但釋迦開此路，沙諸佛盡稱揚。
西方慈父動悲哀，接引迷流歸去來，早向蓮臺親托質，莫投凡世入胞胎。
藕池無日不華開，四色光明映寶臺，金臂遙伸垂念切，眾生何事不思來？
動地驚天勤念佛，搥門打戶勸修行，問
如此？只怕眾生入火坑。
十愿弘深不可量，心心念念廣宣揚，彌陀有愿終須到，四色蓮花遍界香。
阿彌陀佛法中王，愛河浪作舟航，一心愿度沉淪輩，盡到西方極樂邦。
六方佛出廣長舌，俱贊娑婆念佛人，須信白蓮花世界，無時不散劫壺春。
凈土教主號彌陀，四十八愿利娑婆，九品咸令登彼岸，愿度眾生出愛河。
梅花落盡杏花開，豈是春風著意吹？一氣不言含有象，萬靈何處謝無私？
寂光影現全身，遍界光明迥出倫，浪煖桃花魚憶子，無緣慈度有緣人。
一點悲心劈不開，鑊湯滾處笑盈腮，希奇之事朕深信，見與君王說法來。
饑當餱糧，渴當茶湯。病當醫藥，裸當衣裳。無邊苦海，化作津梁。
無明暗室，照見燈光。途窮日暮，回到家鄉。炎天暑熱，吹來風涼。
水火盜賊，兇不相妨。蚖蛇蝮蝎，毒不能傷。逢人濟度，隨處禎祥。
是慈悲父，是大愿王。人命呼吸，迅速無常。心心相印，念念不忘。
高超上品，穩坐慈航。往生下品，猶勝天堂。垂手接引，同到西方。
佛言：得人身者，如指上土；失人身者，如地上土。雖信佛語，未知其故，至讀楞嚴經言：一切眾生六識造業，所招惡報，從六根出，惡業圓造者，入阿鼻；六根各造，兼境兼根者，入無間；身、口、意三，作殺、盜、淫，入十八獄；三業不兼者，入三十六獄；一根單犯者，入一百八獄；地獄中歷劫燒然，罪畢方受鬼形。鬼業既盡，方與世間元負人怨對相值，為畜生以酬宿債，三途綿遠如此。至較量壽命，經所載，地獄壽命，活地獄一晝夜，比較人間算數一萬六千二百俱胝年，獄愈進，時愈久，地獄一道壽命之長又如此，則善知識所言一失人身萬劫難，與出得頭來是幾時之語，豈非刳心剖腸，痛哭流涕之言也哉！
今世上人求其六根清凈，不犯一業者幾人？則茫茫塵世，大抵皆地獄之因耳。求其為餓鬼、畜生尚不能得，豈可不寒心哉？楞嚴中載，畜生中業報，用錢役力，償足自停。若殺其命，或食其肉，經微塵劫相食相誅，互為高下，無有休息。食肉之轉徙為如此，然則我輩此一副面孔一旦失之，復生何年？凡此等之苦，我輩凡眼不能自見，唯如來悉知悉見，安得不惓惓切切，千言萬語，苦口向人？可憐平日不念佛之人，在地獄苦難之中，亦不能念佛。
近有活閻羅王公，教地獄人念佛，但能念一句阿彌陀佛，即與出獄，而口噤不能吐一佛字，不信心之障重如此。大智度論云：有諸菩薩自念謗大般若，身墮惡道，歷無量劫，雖修余行，不能滅罪，後遇善知識，教令念阿彌陀佛，乃得滅障，超生凈土。然則吾輩業海中眾生，除卻一句阿彌陀佛，更從何處生活？
不結良緣與善緣，苦貪名利日憂煎，豈知住世金銀寶，借汝閑看幾十年？
愛欲牽繼沒了期，日生煩惱鎮相隨，官中囹圄猶存赦，家業拘牽沒赦時。
地水火風化此身，身滅四大各歸真，諸魔六賊皆消散，苦樂前程祗主人。
漸漸雞皮鶴發，看看行步龍鍾，假饒金玉滿堂，難免衰殘老病。
任你千般快樂，無常終時到來，唯有徑路修行，但念阿彌陀佛。
一年復一年，務在且遷延，皮皺顏色減，發白髓枯乾，
毛孔通風過，骨消椽梠寬，水微不耐熱，火少不忍寒，
幻身如聚沫，四大亦非堅，更被癡狼使，無明曉夜煎。
惟知念水草，心神被物纏，云何不懺悔，便道舍財錢？
外頭遮曲語，望得免前愆，地獄應無事，準擬得生天。
世間有這屬，冥道不如然，除非不作業，當拔罪根源。
根空塵不實，內外絕因緣，積罪如山岳，慧火一時燃，
須臾變灰燼，永劫更無煙。
峨峨非劍閣，有樹豈堪攀？佛手遮不得，人心似等閑。
周王應未雪，白起作何顏？盡日空彈指，忙忙塵世間。
漁者不能獵，獵者不能漁，貴人錢為網，水陸皆可圖。
畜生肉嘗遍，諸佛心轉疏，黃泉途路滑，失腳恐難扶。
美食意生貪，粗食心起怒，喃喃嗜飽滿，殊不知來處。
人生一飯間，貪嗔癡悉具，智者善思惟，莫為餔啜誤。
鬢發看看染雪霜，心猿意馬尚顛狂，一朝掩目歸空去，始信泥犁歲月長。
業報差殊事不同，勞生無地出樊籠，欲知自性彌陀佛，在汝朝昏一念中。
不是山僧說是非，修行魔事要君知，直須緊峭草鞋底，透過娑婆五欲池。
愚流習惡久成風，平昔那知黑白蹤？直待垂終諸業現，方驚已困四蛇攻。
自非夙善熏聞力，安得稱名勇猛功？陡覺涼風吹業火，玉毫光面金容。
四色蓮華間綠荷，一蓮華載一彌陀，莫疑凈土程途遠，日日人生雨點多。
暮鼓晨雞不住催，逡巡容貌變衰頹，莫言白發渾閑事，總是無常信息來。
西方諦信莫生疑，念佛修行要及時，有限光陰宜早辦，骷髏著地幾人知？
西方有路少人登，一句彌陀最上乘，把手牽他行不得，但當自肯乃相應。
西方故國早回還，人命無常呼吸間，有限光陰當愛惜，今生蹉過出頭難。
西方急急早修持，生死無常不可期，窗外日光彈指過，為人能有幾多時？
西方步步踏蓮華，指路開門謝釋迦，三復丁寧無別說，一心念佛早歸家。
西方直指易修持，本性彌陀孰得知？六道三涂生死轉，思量怎不痛傷悲？
西方易到可修行，十念精專便往生，奉勸世人男共女，大家速急趲歸程。
西方功德與天齊，反謗彌陀是闡提，地獄墮身無量劫，不知何日醒群迷。
西方不到果然艱，一失人身力拔山，分付世間英烈漢，急須采寶莫空還。
塵沙劫又塵沙劫，數盡塵沙劫未休，當念只因情未撇，無邊生死自羈留。
四大聚成玄兔角，六根縛住白龜毛，漚花影翻筋斗，出沒閻浮是幾遭？
東海一丸紅彈子，流光日日射西林，世間多少奇男子，誰向窗前惜寸陰？
血池乾處藕池清，劍樹枯時寶樹榮，苦樂本來無住相，於無住處自圓成。
佛與眾生夙有緣，眾生與佛性無偏，奈何甘受娑婆苦，不肯回頭著痛鞭。
人間天上與泥犁，勞我升沉是幾時，白藕有根如不種，塵沙生死自羈縻。
自家一個彌陀佛，論劫何曾著眼看，今日更隨聲色轉，這回欲要見還難。
人間五欲事無涯，利鎖名韁割不開，若把利名心念佛，何須辛苦待當來。
深思地獄發菩提，父母家鄉勿再迷，痛策歸鞭宜早到，莫教重待日移西。
七月人間暑漸衰，晚風池上更相宜，遙觀落日如懸鼓，便策歸鞭已較遲。
臘盡時窮事可憐，東村王老夜燒錢，即心自性彌陀佛，滿面塵埃又一年。
寄語娑婆世上人，要尋歸路莫因循，銀山鐵壁如挨透，千葉蓮花別是春。
念佛不曾妨日用，人於日用自相妨，百年幻影誰能保？莫負西天老愿王。
富貴之人宜念佛，黃金滿庫谷盈倉，世間受用無虧缺，只欠臨終見愿王。
貧乏之人念佛時，且無家事涉思惟，赤條條地空雙手，直上蓮臺占一枝。
老來念佛正相當，去日無多莫暫忘，南無阿彌陀六字，是名越苦海慈航。
盡道少年難念佛，我云年少正相當，看他八歲龍王女，掌上神珠放寶光。
身膺宰輔與朝郎，蓋世功名世莫量，自性彌陀如不念，未知何以敵無常。
一等師家每勸人，自心三昧不精勤，身居凈白蓮華土，空把彌陀播口唇。
一般平等惟心土，貴賤賢愚沒兩途，漆桶要教連底脫，大家齊用著工夫。
便就今朝成佛去，樂邦化主已嫌遲，那堪更欲之乎者，管取輪回沒了期。
四蛇同篋險復險，二鼠侵藤危更危，不把蓮花栽凈域，未知何劫是休時。
諸苦盡從貪欲起，不知貪欲起於何，因忘自性彌陀佛，異念紛馳總是魔。
愛河渺渺廣無邊，六根繩纜要牢堅，一心系著菩提岸，舉步高登般若船。
茶傾三奠復三奠，一個骷髏燒未乾，業識又鉆皮袋去，鐵人聞也骨毛寒。
茅檐雨過日頭紅，瞬息陰晴便不同，況是死生呼吸事，黃昏難保聽朝鍾。
殺業冤家漸債多，將何詞理見閻羅？教君一路超生法，不如知悔念彌陀。
生死忙忙古渡頭，彌陀撥動度人舟，夙生有分今生遇，快上船來歸去休。
一念心迷有萬端，塵勞業識輥成團，若非猛烈英靈漢，透出頭來也是難。
我念彌陀不問禪，只圖口快要爭先，幸然有個遼天鼻，卻被無明業子穿。
老來死至怎生醫？樂土風光誰得知？到者同名無量壽，因從此界念阿彌。
法身清凈本無塵，無奈眾生造業因，地獄三途甘受苦，分明有理不曾伸。
委骸回視積如山，別淚翻成四海瀾，世界到頭終有壞，人生彈指有何歡？
成男作女經千遍，帶角披毛歷萬端，不向此生生凈土，投胎一錯悔時難。
佛在心中須著眼，莫拋腦後不相看，此時蹉過真成錯，欲似今朝恐大難。
娑婆苦，身世一浮萍，蚊蚋睫中爭小利，蝸牛角上竊虛名，一點氣難平。
人我盛，日夜長無明，地獄盡頭成隊辱悲歡何日了？是非人我幾時休？生死路悠悠。
三界，水面一浮漚，縱使英雄功蓋世，祗留白骨掩荒坵，何似早回頭。
少年頃刻老還衰，須信無常日夜催，九十六家邪智慧，百千萬劫受輪回。
不存寶界華池想，爭得刀山劍樹摧，但自凈心生極樂，此中圣賢許追陪。
佛袈裟下失人身，重得人身有幾人？萬行不如修白業，一心何苦戀紅塵？
法王立誓邱山重，迷子思歸涕淚頻，若解反觀觀自性，拋來擲去總家珍。
娑婆生者極愚癡，眾苦縈纏不解思，在世更無清凈業，臨終那有出離時？
百千經殷懃勸，萬億人中一二知，珍重大仙金色臂，早來攜我入蓮池。
忙偷閑亦在人，人生誰滿百年春？送迎畢竟無時了，悲喜交煎逐日新。
休念功名惟念佛，但憂道業勿憂貧，忽然鐵樹開花也，妙轉如來正法輪。
大患明明為有身，須知疾病不饒人，但關妄想無非妄，縱得真仙未是真。
眾熱聚來風扇火，一期拋去骨纏筋，唯余念佛離生死，只戀閻浮化作塵。
罪重無如殺盜淫，身囚犴獄口呻吟，敲枷打鎖能稱佛，覆地翻天莫變心。
夜半從教神鬼嘯，空中自有圣賢臨，收因結果蓮臺上，自性彌陀不外尋。
高才弘略氣非常，那個臨時不著忙？打雨敲風問計較，驚天動地漫文章。
愛河如未乾枯竭，淺浪還須作主張，六字彌陀無注腳，歸依即是大慈航。
行船分付把梢婆，須識長河逆順波，只怕順風吹過火，轉來不得逆風多。
下品中生者，命欲終時，地獄眾火一時俱至，遇善知識開示念佛生西，
六劫華開，菩薩說法。下生者，命終應歷劫受苦，遇善知識開示十念往生，十二大劫華開，菩薩說法。
知識相逢豈易求？危哉浪海此浮漚，斜陽欲落未落處，盡是離人今古愁。
稱佛名故，於念念中，除八十億劫生死之罪鐵狗銅蛇正奮瞋，風刀火鋸肉成塵，一聲佛號翻身去，回首何曾見舊人？
雞聲茅店月華明，客夢沉迷尚未醒，開得眼來天大曉，蓬頭垢面奔前程。
因地而倒因地起，離地求起無是理，不離濁水與污泥，出頭仍是蓮華地。
多生結得善根由，幸免無邊苦海愁，早知大劫都盧坐，悔不娑婆勇猛修。
西方即是惟心土，緣具方能了正因，忍慧互資成戒品，明珠獲夢，富貴則失；家如朝露，須臾變滅；家如棘藂，欲刺傷人。此世間有身家者，所共嘗之滋味也。然乎？不然乎？故要集舉涅盤云：在家迫迮，猶如牢獄，一切煩惱因之而生。無已，則剃發披緇，可以無累歟！古德云：為僧心了總輸僧。若其心了，豈不超然大丈夫也哉？如其不了，與俗何異？而罪過尤細，罪福決疑經論錢谷因果之事，如施主擬作釋迦，改作彌陀，擬作大本，改充涅盤之類，即計錢多寡論罪。莊椿云：盜用常住一文錢，一日一夜，長三分七厘利，第二日夜，利又長利，蓋共三分七厘之利又起利也。來世作牛馬償之，牛日還八文，馬日還七文。所以云：作一生之容易，為萬劫之艱難。由此推之，為僧者，可不惕祝發，叨預僧列，今幸七十，處世非久，朝夕人耳。平居非不誦經課佛，猶恨未為專注，遂取首楞嚴勢至章若人憶佛念佛，現前當來必定見佛之語，命小軒曰憶佛，庶幾以為臨終見佛先容耳。且作山偈以系於左：
隨波逐浪去翩翩，彈指聲中七十年，豈不向來知憶佛，欲從老去更加鞭。
掃除意地空空已，煥發心華燦燦然，決定此身如許見，風埃蟬蛻笑談邊。
有盟晚景欲重尋，惟是拳拳憶佛心，數縷香消春塢冷，一龕燈伴夜窗深。
破畦蔬雨滋香積，落澗松風發妙音，自恨不歸甘自棄，既歸安用越人吟？
三椽老去許安貧，佳處無如憶佛真，萬事了知猶墮甑，百年惟此可書紳。
巖間靜寄蒲團夜，松下聊供茗盌春，閉戶不忘常憶佛，愿常終似影隨身。
平日叢林見祖師，還如憶佛在今時，但安谷底三椽地，不掛胸中一縷絲。
幽徑落花浮澗水，小窗斜日下松枝，寂然真境知誰見，惟佛嘗多入夢思。
早尋史漢學為文，自許平生在博聞，棄置寸陰隨逝水，思量于我竟浮云。
閑中自識藏身穩，勝處誰知憶佛勤？沈謝曹劉今底處，草萊三尺但荒墳。
我欲今身見佛來，佛今于我豈悠哉？但能一念心無倦，不假三只眼便開。
紫燕黃鸝啼妙旨，清溪白石示珍臺，要知成現還家路，誰道無人為挽回？
名利毛繩截骨仇，漆園猶自比蝸牛，浮生最是無雙處，憶佛須知第一籌。
母子但能同室住，風塵安用遠方游？前程罷問從今始，紙帳蒲團穩坐休。
多年逃逝鬢如絲，憶佛難忘十二時，咄咄自嗟為蕩子，幾番花落路傍枝。
自憐憶佛暮年深，除佛無能寫我心，誰道萬金為客好？終非一飯在家村。
已知今是昔何非，深掩柴門到落暉，竹尾輕搖新月上，簾腰半卷宿云歸。
山林氣味盈懷抱，松柏香煙滿布衣，一片蒲團常燕坐，寸心西趁落霞飛。
西方不遠莫他求，一句彌陀作話頭，但得盡生無別念，蓮華佛國任君游。
西方佛國勝生天，亦勝蓬萊有漏仙，亦勝王侯并富戶，要知亦勝坐癡禪。
西方快樂勝天宮，壽命難量福不窮，無信眾生顛倒謗，有緣佛子道相同。
西方景致勝蓬萊，服氣飡霞養禍胎，莫學出神修煉法，直教枯木放華開。
西方富貴勝王侯，種種莊嚴事事周，但辦肯心求彼國，輪回惡道一齊休。
西方滿眼是蓮華，百寶莊嚴富可夸，諸上善人俱一處，不知其數倍沙。
西方捷徑易求生，只在當人一念誠，精進再加修福慧，金臺上品得標名。
西方端的是吾家，一句彌陀路不差，信得及時行得實，直教鐵樹也開華。
西方受用勝豪家，七寶池中四色華，衣食現成非造作，光明相好絕纖瑕。
朝參暮禮效精勤，金沼蓮胎入夢頻，粉骨碎身千萬劫，未應容易報慈親。
六時叩問黃金父，赤子飄零幾日歸，話到輪回無盡處，相看不覺淚沾衣。
兄呼弟應念彌陀，要與渾家出愛河，辦得此心常與麼，直教佛不奈伊何。
昔有士夫吳子才，扣棺日日喚歸來，雖然跡未離三界，已送神棲白藕胎。
船上西來憶故鄉，四花池上晚風涼，飄零不奈歸心切，一片輕帆掛夕陽。
念佛須期念到頭，到頭和念一齊收，娑婆苦海風濤靜，穩泛樂邦紅藕舟。
要結蓮華會上緣，是非人我盡傾捐，無時不作難遭想，歡喜同登解脫船。
為存愛見起貪嗔，埋沒黃金丈六身，今日幸然歸凈社，不應仍舊惹風塵。
要將穢土三千界，盡種西方九品蓮，仔細思量無別術，只消一個念頭堅。
不懸艾虎慶端陽，惟向西方古道場，一炷爐薰一聲磬，六門風遞藕花香。
夢中哭向佛，愿早死便得，小小蓮華開，永超生死窟。夢中哭向老金仙，
愿賜冥熏助著鞭，金沼蓮華無數有，定生一朵免垂涎。
聞道西方事宛然，此行須藉好因緣，磨教一念明如鏡，不怕彌陀不現前。
長把身心看夕陽，夕陽收處藕華香，水禽風樹知予意，惆悵人間夢未忘。
三十六策走為上，一二萬聲死為期，浮世光陰能幾在？晚香燒罷憶金池。
直上高樓望故鄉，金烏落處暮云蒼，懸知父母哀憐久，腸斷飄萍在遠方。
生死循環那可逃？此心未了漫徒勞，如今不做輪回夢，只走人間這一遭。
生人要結死人緣，活著須參亡者禪，莫把泥團穿一串，黑糊涂地入黃泉。
落日西方散紫霞，心地澄凈現蓮華，擡頭便是家鄉路，不信生疑隔海涯。
日夜思歸未得歸，天涯客子夢魂飛，覺來何處鴈聲過？望斷故鄉書信稀。
幾度開窗看落月，一生依檻送斜暉，黃金沼內如船藕，想見華敷數十圍。
曾聞白鶴是仙禽，日日飛來送好音，便欲寄書諸善友，定應知我一生心。
長思樂土終歸去，肯執蓮臺遠訪臨，百歲真成彈指頃，娑婆只恐世緣深。
琉璃地列紫金幢，翡翠樓開白玉窗，文字可夸才不稱，肉身未到意先降。
能言孔雀知多少，善語頻伽定幾雙，清夢正貪歸路直，夜闌無奈鼓逢逢。
人生百歲七旬稀，往事回觀盡覺非，每哭同流何處去，閑拋凈土不思歸。
香云瑪瑙階前結，靈鳥珊瑚樹飛，從證法身無病惱，況飡禪悅永忘饑。
莫將胎獄比華池，早向池中占一枝，卻坐大華成佛子，何煩慈母浴嬰兒？
口飡法喜真肴膳，心得明門妙總持，般若臺前定回日，令人長憶鴈門師。
蓮土醫王妙藥多，而今盡付在娑婆，昨曉親入病夫口，受用如何說似他？
欲作西方極樂人，如遭大病才將好，緣思伎倆不能生，稱體蓮華香杲杲。
竭誠一念力全提，似夢全身墮水泥，拽開念頭忙眨眼，桃花笑入武陵溪。
紅輪沒處是吾家，只恐當機一念差，導者未來忘去著，乾坤是個黑蓮華。
自南自北走風塵，回首西方入夢頻，念佛每依芳草渡，歸心常到藕華濱。
可憐杜宇千聲切，怎似彌陀一句親？不學溈山行異類，寧棲凈土且為民。
追思父母未生前，痛徹心頭得幾年，面目昨來遭毒手，一腔熱血葬青蓮。
貧室多為兒女苦，家饒又慮子孫稀，道人飯罷無余事，西望白云片片飛。
樓閣重重鸚鵡洲，幾人到此自悠悠，清江一曲離情調，你若無心我也休。
千劫升沉事可嗟，須彌散骨亂如麻，于今自覺知慚愧，淚眼晨昏只憶家。
蓮花不裹六塵胎，日月籠中自剪裁，拚此一堆窮骨子，這場春夢要親推。
放步須尋百尺竿，男兒特地斬樓蘭，等閑踏遍惟心土，未許花前立馬看。
西方即是惟心土，不識西方豈識心？何事謬希圓頓解？卻將落葉作黃金。
西方即是惟心土，篤信西方即信心，念念若開圓頓解，不須離教自玄深。
西方即是惟心土，擬撥西方理便乖，極樂一塵同剎海，假饒天眼未知涯。
西方即是惟心土，土凈方知心體空，一切境風猶掛念，云何妄說任西東？
西方即是惟心土，像季尤為法海梁，信念剎那能甫具，珍池已覺寶花香。
西方有佛久相招，肯信須知路不遙，還觀此念從何起，歷劫娑婆當下超。
西方有路不難通，送想歸西莫戀東，念佛常如子憶母，何愁子母不相逢？
西方開凈域，不染世間情，前路無知己，君須獨自行。
一心能不亂，久久自成功，只要工夫熟，何愁路不通？
間斷功難進，常修道自成，念頭須切實，發愿在心誠。
執持名號，本一心不亂中出，非是易事。子思之擇善固執，顏子之拳拳服膺，虞舜之允執厥中，皆言執也。夫三月不違，而後可以言服膺；惟精惟一，而後可以言允執。所以執持名號，不同於少福德因緣。蓋生西是心上事，福德因緣猶有在事上做者，故相去懸絕。所以觀經云：至心念阿彌陀佛一聲，滅八十億劫生死重罪。古德謂一心既朗，積妄頓空，喻如千年闇室，一燈頓炤。此理執持之效也。然人不可自謂，理性未明，事持無益。雖是事持，而持者亦心也。
云：不假方便，自得心開。純一念去，自有悟日。孔子言：困而學之。及其知之則一。夫孔子說生說學，皆落一知字，至困學之人，不下知字，則胸中之不明了可知。謂之曰困，則學時散亂昏沉，無可奈何之狀，可以想見。然及其知之，則同一大圓鏡智矣。
昔佛世，一老人求出家，舍利弗等諸大弟子俱不肯度，謂彼多劫無善根。佛言：此人無量劫前，為采薪人，猛虎逼極，大怖上樹，稱南無佛。以是善根，遇我得度，獲羅漢果。夫散心念佛一句，尚永劫不磨，況專志持名，豈有不往生者哉？
余年七十一，不復事吟哦，看經費眼力，作福畏奔波。
何以度心眼？一聲阿彌陀。行也阿彌陀，坐也阿彌陀，
縱饒忙似箭，不廢阿彌陀。日暮而途遠，吾生已蹉跎，
旦夕清凈心，但念阿彌陀。達人應笑我，多卻阿彌陀。
達又作麼生，不達又如何？普勸法界眾，同念阿彌陀。
西望樂邦云杳隔，一鉤新月灣灣白，意欲往生何計策？彌陀一念聲千百。
文墨尖新無處用，已將名利渾如夢，一串數珠隨手弄，惟聞念佛心懽勇。
覽遍經文與律儀，頻頻惟勸念阿彌，一聲消盡千生業，何況嘮嘮久誦持。
紛紛世態盡空華，講外無余掛齒牙，一串數珠新換線，阿彌陀佛做冤家。
菊腦姜芽一飯余，其他安敢費工夫？從今十指無閑暇，且盡平生弄數珠。
惟將焚誦足平生，夜夜嘮嘮一二更，只影自憐塵世外，風前月下恣經行。
善導可嗟今已往，化來老少皆歸向，佛念一聲分一鏹，一聲一佛虛空上。
西方極樂眾稱尊，普勸諸人入此門，有口不須閑講論，單提佛號度朝昏。
西方弘誓廣流通，一句彌陀好用功，歷歷分明無間斷，聲聲喚醒主人翁。
西方徑到莫徜徉，全要當人自主張，但得一心專念佛，蓮華國內姓名香。
西方門路甚分明，一句彌陀速趲程，早到金剛臺上坐，同名同號證無生。
西方捷徑勝參禪，一句彌陀快著鞭，十萬億程彈指到，為人只欠自心堅。
西方易往少人知，徑路修行不用疑，六字真經純熟了，金蓮臺上禮阿彌。
行住坐臥之中，一句彌陀莫斷，須信因深果深，直教不念自念。
若能念念不空，管取念成一片，當念認得念人，彌陀與我同現。
一串數珠烏律律，百千諸佛影團團，循環凈念常相繼，放去拈來總一般。
現成公案絕商量，曉磬頻敲臘炬長，晝夜六時聲不斷，滿門風遞白蓮香。
心中有佛將心念，念到心空佛亦忘，撒手歸來重檢點，華開赤白間青黃。
一心念佛莫蹉跎，堪嘆人生去路多，急急稱念彌陀佛，莫把光陰溺愛河。
一句彌陀勝坐禪，一聲未了一聲連，心心念念工夫到，在在西方極樂天。
彌陀教我念彌陀，我又如何離得他？我不識他他是我，相逢覿面笑呵呵。
一句彌陀容易持，朝昏記念勿相離，念來念去心花綻，更是彌陀出世時。
自性彌陀見也麼，問他面目是如何？祗知開口茫茫念，言下誰知蹉過多？
自家一個彌陀佛，不假修持已現成，莫謂目前全不見，一聲喚著一聲應。
我念彌陀不暫離，一阿彌了又阿彌，阿彌自喚阿彌問，你是阿彌我是誰？
我念彌陀不在聲，高山流水是知音，更深人靜月明夜，廣舌宣流白藕香。
聲聲念佛意何長？恰似嬌兒喚阿娘，直得一聲相應處，天真母子喜非常。
好將金字寄金蓮，一句彌陀猛著鞭，從頭揚下閑家具，車苀花中占一單。
咫尺金容白玉毫，單稱名號豈徒勞？晨持萬遍烏輪上，夜課千聲兔魄高。
歲閱炎涼終不倦，天真母子會相遭，如何說得娑婆苦？苦事紛紛等蝟毛。
閑中獨坐面西方，手把輪珠念不忘，佛號能令心地凈，舌根便作藕花香。
暉暉日到銜山處，閃閃金浮滿室光，此境此時無別想，許君親見鼓音王。
六字真經攝義多，總持一似唱也娑，自從驀直西方去，閑殺臺山指路婆。
有生必有死，長短安足論？今得圓僧相，平生愿已滿，
當生大歡喜，切勿懷憂惱，萬緣俱放下，但一心念佛，
注想極樂國，上品蓮花生，見佛悟無生，還來度一切。
尊榮豪貴者，繇宿植善因，因勝果必隆，今成大福聚。
深達罪福相，果中更植因，喻如錦上花，重重美無盡。
如是修福已，復應慎觀察，修福不修慧，終非解脫因。
福慧二俱修，世出世第一，眾生真慧性，皆以雜念昏。
修慧之要門，但一心念佛，念極心清凈，心凈土亦凈，
蓮臺最上品，於中而受生，見佛悟無生，究竟成佛道，
三界無倫匹，是名大尊貴。
一二三四五六七，一心不亂往生西，佛言說得雖容易，動步通身入淤泥。
系心一句阿彌陀，日用閑忙任寡多，如是盡終不妙悟，也教帶業出娑婆。
念無念念古彌陀，念到無心壽轉多，不動尊王全體現，腳跟隨處涌金波。
念無念念永無遮，念到無心始出家，任運騰騰隨腳轉，去來步步踏蓮華。
四十九年唇口債，千七百則葛藤窠，老僧怕事都推卻，閑把光陰送曩謨。
猛把屠刀斫愛窠，手中殺活肯饒他，洪名六字刀刀血，不似風飄驢耳過。
亂搭伽黎挈領頭，持名不是任情搊，一聲直去無消息，最似蒼鷹始脫韝。
十千聲佛日為規，聽得雞鳴便起持，枕上有橋通極樂，此身已坐碧蓮池。
昏沉散亂如云霧，萬劫從教今日破，大地乾坤通一句，聲聲截斷千差路。
自從夜半安心後，直至從頭更不疑，兩眼爍開天地闊，太平無象到今時。
西方即是惟心土，一串明珠萬行圓，掐到斷時頻換線，蓮邦左券更無愆。
己信彌陀大愿舟，共修三昧度迷流，六時行道無余想，一句洪名似救頭。
應痛盲龜常在溺，獨忻孔木只今浮，殷懃拶入無生理，七寶池邊握手游。
佛號綿綿不斷聲，恰如猛火鏈真金，鑛盡金全成大用，監地輝天別樣明。
佛號直如倚天劍，截斷千枝與萬枝，眼前便是蓮華國，那管彌陀愿力慈。
彌陀一句無他念，萬念俱空見本然，便是塵塵成解脫，不須更問祖師禪。
念佛一門最為直截，不須多知解，不用巧言說，祗要一句佛，崛然如寸鐵。
管甚恩與愛，管甚怨與結，諸念俱不生，娑婆影自滅。
子母不相離，凈念常相繼，良哉大勢至！得此無盡意。
一句彌陀火蓮，五種諸教莫能詮，聲聲不斷魔難近，念念無差佛現前。
多劫沉迷根盡拔，一生精進果堪圓，含靈抱識皆同體，但辦肯心誰不然？
凡夫羸劣觀難成，但事持名即往生，到底若能心不異，臨終自有佛來迎。
世緣易染刀頭蜜，道念難堅水上萍，樂國風光殊不惡，歸歟早賦徹宵征。
人生都是假，萬事總成空，要到西天去，全憑六字中。
莫道年華好，光陰迅速過，認明方便路，惟有念彌陀。
諸佛如來入一切眾生心想中，如白日升天，影現百川。然假使川中水濁，日雖在天，亦無由見。故必以觀門念佛，方能澄清濁水，心眼開發，廣見依報無常。經有云：人將命終，身心痛苦，應令病人觀佛相好，心心相續，使發菩提之心；復為廣說三界難居，三途苦難，唯佛菩提是真歸依。嗚呼！此如來悲憫眾生，拔濟於臨命終時之苦心也。佛言：垂終之心，其力甚大。故臨終之念，能消重業。然予見平生念佛人，至臨命終時，容有痛苦逼身，舌根短硬，不能念佛者有之，何況平時觀想不熟，至八苦交煎，四山相逼之時，欲其隨知識之口念佛，聲聲不絕，作觀心不散亂，此必夙世因中善根深遠，乃能得之。豈可望于悠悠之眾生哉？必如觀經云：惟除睡時，憶此事。又云：出定入定，聞妙法，方是穩著。
自然音樂樂無涯，七寶樓臺麗日霞，上妙眾香常不散，繽紛云雨天花。
挺挺出金池，瓣瓣含玉露，火放奇香，色比菩提固。
心即臺之象，蓮因色是身，西方無個處，極樂悟虛真。
雙行樹泥團，九品蓮中甘露，頻伽不解無生，飛向河深處。
昨夜天風吹北斗，驪龍獅子一齊吼，要見蓮花何處尋？蓮花卻在如來口。
菩提無樹鏡無臺，安得蓮花九品開？分付通源休浪悟，客塵二字證如來。
道人慣會饒舌，要講蓮花顏色，不長娑婆四部中，不染青黃赤白黑，時時入觀見如來，柳花搖動瓔珞月。
觀音助遠接，勢至輔遙迎，寶瓶冠上顯，化佛頂前明。
俱游十方剎，持華候九生，愿以慈悲手，提獎共西行。
向西日入處，遙瞻大悲顏，目凈四海水，身光紫金山。
勤念必往生，是故稱極樂，珠網珍寶樹，天花散香閣。
圖畫了在眼，愿托彼道場，以此功德海，冥佑為津梁。
八十億劫辠，如風掃輕霜，庶觀無量壽，長覩玉毫光。
彌陀口口稱，白毫念念想，持此不退心，決定生安養。
君言樂國是吾家，自笑飄零客路賒，一點歸心懸落日，百年幻事寄空華。
臍輪不鼓經簾卷，鼻觀常清篆縷斜，正念相成無外物，小窗行樹綠交加。
西指西瞿更向西，向西西去有招提，華開菡萏光無夜，地布琉璃瑩絕泥。
風動法音強八詠，池流德水勝雙溪，臨終但得超生去，九品從教低處低。
從是西方十萬億，山長水遠誰人識？唯有觀門歸路直，坐澄劫水琉璃碧。
兀坐初修水觀成，微風不動翠波平，幽深境界誰人見？一片琉璃照眼明。
為厭娑婆求凈土，馳情送想存朝暮，誰信不勞移一步，樓臺隱隱云深處？
誰知端坐卻能游？頃刻心飛到玉樓，竹影月移來戶牖，更疑行樹在檐頭。
九品蓮華次第排，也應荷葉翠相挨，未知何日生蓮界，無奈朝昏甚掛懷。
西方凈土果奇哉！優鉢羅華遍界開，種種現成真富貴，一華臺上一如來。
西方在近路無多，直下承當在剎那，觸目遇緣皆極樂，水流風動演摩訶。
西方大地是黃金，寶樹參天演法音，如此名為安樂國，三涂八難永無侵。
勢至曾參日月光，教令存想念西方，自從親證三摩地，不離慈尊左右旁。
觀經一卷是家書，日落之方有故居，多辦資糧期蚤到，免教慈父日嗟吁。
濁水盡清珠有力，亂心不動佛無機，眼前盡是家鄉路，不用逢人覓指歸。
大圓鏡絕塵埃，碧藕花中有圣胎，遙望金沙池沼外，寶光常照玉樓臺。
極樂世界凈琉璃，寶樹行行列四維，金沙布地銀階道，璧玉闌干繞七圍。
儒者之詩云：伐柯伐柯，其則不遠。說者曰：執柯以伐柯，睨而視之，猶以為遠。信斯言也。吾宗念佛，惟我自心。心欲見佛，佛從心現。阿彌陀佛三十二相、八十種好，性本具足，不假外求，神通光明極未來際，名無量壽。至於華池、寶座、瓊樓玉宇，一一凈境，皆自我心發之。
妙喜有云：若見自性之彌陀，即了惟心之凈土。如楞嚴會上，佛勅阿難，一切浮塵諸幻化相，當處出生，隨處滅盡。因緣和合，虛妄有生；因緣別離，虛妄名滅。殊不知生滅去來本如來藏常住妙明。性真常中，求於去來，迷悟生死，了無所得。既無所得，但是一心。若凈土緣生，穢土緣滅，則娑婆印壞，壞亦幻也；若穢土行絕，凈土行興，則極樂文成，成亦幻也。然此生滅凈穢，不離自心，心不見心，無相可得。雖終日取舍，未嘗取舍；終日想念，未嘗想念。在彼不妨幻證，在此不妨幻修，一發心時，已成正覺，何礙幻除結習，幻坐道場，幻化有情，幻臻極果？豈不了世出世間之幻法，調御丈夫之事乎？
昔天衣懷禪師，親見明覺，盡佛祖不傳之妙。嘗修凈土，垂問學者曰：若言舍穢取凈，厭此欣彼，則是舍取之情，眾生妄想。若言無凈土，又違佛語。修凈土者，當云何修？乃自答云：生則決定生，去則實不去。無過此語也。有心者，悉當念佛，前所謂惟心凈土，自性彌陀，不出戶庭，夫何遠之有？
要觀無量壽慈容，只在如今心想中，坐斷死生來去路，包含地水火風空。
頂分肉髻光千道，座壓蓮華錦一叢，處處登臨寶樓閣，真珠璀璨玉玲瓏。
放下身心佛現前，尋常盈耳法音宣，風柯但奏無生曲，日觀長開不夜天。
珍羅垂網引香臺，口滑迦陵幾喚回，林下笑逢金色侶，共攜花裓候如來。
一輪明鏡劫塵封，咫尺彌陀路不通，萬法惟心初約日，從知大覺即心翁。
俄然成水忽成冰，冰結琉璃寶池成，妙性圓明無住相，隨渠建立自心生。
七寶金幢百寶成，寶珠八面寶光擎，一光八萬四千色，億日輝煌映眼明。
華幢臺邊樂器盈，清風八種自然生，樂音風鼓傳空諦，趺坐琉璃傾耳聽。
八功德池，純一珠玉所成。成池水者，寶也；而成寶者，珠也。蓮華生於池中，而水之流於華間，演說妙法者，亦珠之所為也。金色光化為寶鳥，贊嘆三寶，而涌出金光者，亦珠之所為也。
珠成七寶寶成池，池作金渠十四支，蓮華詎止車輪大，觀佛成時某在斯。
珠水涓涓遶勝蓮，回環上下法輪圓，苦空無我聲聲出，又寫如來相好篇。
現身說法為外熏。則勸人念佛，即見如來外熏之義。華嚴經云：即以利益諸眾生，而為自行清凈業。
知君膽氣大如天，愿結西方十萬緣，不為一身求活計，大家齊上渡頭船。
西方彈指悟無生，上品金臺佛早成，面見彌陀親授記，當來說法度群情。
西方不擇富和貧，不揀賢愚貴賤人，不問女男并老幼，不分僧俗與冤親。
西方功德水無痕，念佛先須達本根，非但人倫生凈土，蜎飛蝡動也沾恩。
凈師舍妻孥為如來徒，募萬人結凈土會，鄉人丁注以偈贊之：
心凈佛土凈，法王非妄言。拔身出塵垢，已現火中蓮。
一念不起滅，極樂即現前。大千同此境，豈止萬人緣？
四生六道滿河沙，只為當初一念差，返照回光來受度，超生凈土托蓮花。
一句彌陀自主張，別無一法可思量，明明直指歸家路，四眾同登大覺場。
念佛門深入者知，窮玄極寂妙難思，藕絲竅開珍藏，濟物利生無盡期。
念佛門如大渡船，渡人渾不擇賢愚，若知這畔風波險，便好登舟過那邊。
道人來到道人家，一炷清香一盞茶，不說世間塵俗事，聲聲只贊白蓮華。
一卷真經念了時，無邊功德不思議，天龍八部皆回向，大地含靈得路歸。
一切眾生無殺業，十方何處起刀砧？家家戶戶皆修善，勸念彌陀報四恩。
一藏靈文不覆藏，星輝月朗顯堂堂，目前不昧親提起，普請知音共贊揚。
一句彌陀開化門，豈拘城市與鄉村？直饒邪見人聞得，也落音聲入耳根。
一句彌陀多善根，蜎飛蝡動也沾恩，三涂地獄才聞得，舍苦皆歸解脫門。
贊佛言詞貴直陳，攢花簇錦枉尖新，自然潤澤盈身器，無數光明涌舌輪。
稱性莊嚴依報土，隨機勸發信心人，愿求功德池中水，盡滌娑婆界上塵。
由來學道似彈琴，清濁高低自在心，聲太促時弦又斷，指才停處韻還沈。
一塵不到山當戶，萬籟俱消月滿林，拋卻絲桐勤念佛，子期未必是知音。
瞥然撒手向懸崖，樹倒藤枯是爛柴，盡轉山河歸自己，都將風月付平懷。
擔頭自有千鈞重，腳下曾無一線乖，樵者如斯真念佛，蓮臺不必預安排。
山棲念佛最幽深，魚躍澄潭鳥囀林，如此樂邦真境界，自然終日好身心。
雪梅競吐枝頭玉，霜橘爭垂葉底金，無量壽隨塵剎現，眾生多只向西尋。
凈心即是西方土，雨灑云蒸分外奇，一具骨頭明歷歷，振聲也要大家知。
向道西方甚易生，祗恐凡心不肯休，歇盡凡心歸正覺，此心便是渡人舟。