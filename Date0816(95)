二、勸進四種三昧，入菩薩位，說是止觀者。夫欲登妙位，非行不階。善解鉆搖，醍醐可獲。法華云：又見佛子，修種種行，以求佛道。行法眾多，略言其四：一、常坐；二、常行；三、半行半坐；四、非行非坐。通稱三昧者，調直定也。大論云：善心一處住不動，是名三昧。法界是一處，正觀能住不動，四行為緣觀心，藉緣調直，故稱三昧也。
一、常坐者，出文殊說、文殊問兩般若，名為一行三昧。今初明方法，次明勸修。方法者，身論開遮，口論說默，意論止觀。
身開常坐，遮行住臥。或可處眾，獨則彌善。居一靜室，或空閑地，離諸喧鬧。安一繩床，傍無余座。九十日為一期。結跏正坐，項脊端直，不動不搖，不萎不倚，以坐自誓，肋不拄床，況復屍臥游戲住立？除經行、食、便利。隨一佛方面，端坐正向。時刻相續，無須臾廢。所開者專坐，所遮者勿犯。不欺佛，不負心，不誑眾生。
口說默者，若坐疲極，或疾病所困，或睡蓋所覆，內外障侵，奪正念心，不能遣卻，當專稱一佛名字，慚愧懺悔，以命自歸，與稱十方佛名功德正等。所以者何？如人憂喜郁怫，舉聲歌哭，悲笑則暢。行人亦爾，風觸七處成身業，聲響出唇成口業，二能助意成機，感佛俯降。如人引重，自力不前，假傍救助，則蒙輕舉。行人亦爾，心弱不能排障，稱名請護，惡緣不能壞。若於法門未了，當親近解般若者，如聞修學，能入一行三昧，面見諸佛，上菩薩位。誦經誦咒，尚喧於靜，況世俗言語耶？
意止觀者，端坐正念，蠲除惡覺，舍諸亂想，莫雜思惟，不取相貌，但專系緣法界，一念法界。系緣是止，一念是觀。信一切法皆是佛法，無前無後，無復際畔，無知者，無說者。若無知無說，則非有非無，非知者非不知者。離此二邊，住無所住，如諸佛住，安處寂滅法界。聞此深法，勿生驚怖。此法界亦名菩提，亦名不可思議境界，亦名般若，亦名不生不滅。如是等一切法，與法界無二無別。聞無二無別，勿生疑惑。
能如是觀者，是觀如來十號。觀如來時，不謂如來為如來，無有如來為如來，亦無如來智能知如來者。如來及如來智無二相，無動相，不作相；不在方，不離方；非三世，非不三世；非二相，非不二相；非垢相，非凈相。此觀如來，甚為希有，猶如虛空，無有過失，增長正念。
見佛相好，如照水鏡，自見其形。初見一佛，次見十方佛，不用神通往見佛，唯住此處，見諸佛，聞佛說法，得如實義。為一切眾生，見如來而不取如來相；化一切眾生，向涅盤而不取涅盤相；為一切眾生，發大莊嚴而不見莊嚴相。無形無相，無見聞知，佛不證得，是為希有。何以故？佛即法界。若以法界證法界，即是諍論，無證無得。
觀眾生相如諸佛相，眾生界量如諸佛界量，諸佛界量不可思議，眾生界量亦不可思議。眾生界住，如虛空住。以不住法，以無相法，住般若中，不見凡法，云何舍？不見圣法，云何取？生死、涅盤、垢、凈亦如是，不舍不取，但住實際。如此觀眾生，真佛法界。
觀貪欲、瞋、癡諸煩惱，是寂滅行，是無動行，非生死法，非涅盤法，不舍諸見，不舍無為，而修佛道，非修道，非不修道，是名正住煩惱法界也。
觀業重者，無出五逆。五逆即是菩提，菩提、五逆無二相。無覺者，無知者，無分別者。逆罪相、實相相皆不可思議，不可壞，本無本性，一切業緣皆住實際，不來不去，非因非果，是為觀業即是法界印。法界印，四魔所不能壞，魔不得便。何以故？魔即法界印，法界印云何毀法界印？以此意歷一切法，亦應可解。上所說者，皆是經文。
勸修者，稱實功德，獎於行者，法界法是佛真法，是菩薩印。聞此法不驚不畏，乃從百千萬億佛所久植德本。譬如長者失摩尼珠，後還得之，心甚歡喜。四眾不聞此法，心則苦惱，若聞信解，歡喜亦然，當知此人即是見佛，已曾從文殊聞是法。
身子曰：諦了此義，是名菩薩摩訶薩。彌勒云：是人近佛座，佛覺此法故。故文殊云：聞此法不驚，即是見佛。佛言：即住不退地，具六波羅蜜，具一切佛法矣。
若人欲得一切佛法相好威儀、說法音聲、十力無畏者，當行此一行三昧，勤行不懈，則能得入。如治摩尼珠，隨磨隨光。證不可思議功德，菩薩能知速得菩提。比丘、比丘尼聞不驚，即隨佛出家；信士、信女聞不驚，即真歸依。此之稱譽，出彼兩經云云。
二、常行三昧者，先方法，次勸修。方法者，身開遮，口說默，意止觀。此法出般舟三昧經，翻為佛立。佛立三義：一、佛威力；二、三昧力；三、行者本功德力。能於定中見十方現在佛在其前立，如明眼人清夜觀星，見十方佛亦如是多，故名佛立三昧。十住婆沙偈云：是三昧住處，少中多差別。如是種種相，亦應須論議。住處者，或於初禪、二、三、四中間發是勢力，能生三昧，故名住處。初禪少，二禪中，三、四多。或少時住名少，或見世界少，或見佛少，故名少。中、多亦如是。
身開常行，行此法時，避惡知識及癡人、親屬鄉里，常獨處止，不得希望他人，有所求索。常乞食，不受別請。嚴飾道場，備諸供具、香肴、甘果。盥沐其身，左右出入，改換衣服。唯專行旋，九十日為一期。須明師善內外律，能開除妨障。於所聞三昧處，如視世尊，不嫌不恚，不見短長。當割肌肉供養師，況復余耶？承事師，如仆奉大家。若於師生惡，求是三昧，終難得。須外護，如母養子。須同行，如共涉險。須要期誓愿，使我筋骨枯朽，學是三昧不得，終不休息。起大信，無能壞者。起大精進，無能及者。所入智，無能逮者。常與善師從事。終竟三月，不得念世間想欲如彈指頃。三月終竟，不得臥出如彈指頃。終竟三月，行不得休息，除坐食左右。為人說經，不得希望衣食。婆沙偈云：親近善知識，精進無懈怠，智慧甚堅牢，信力無妄動。
口說默者，九十日身常行無休息，九十日口常唱阿彌陀佛名無休息，九十日心常念阿彌陀佛無休息。或唱念俱運，或先念後唱，或先唱後念，唱念相繼，無休息時。若唱彌陀，即是唱十方佛功德等，但專以彌陀為法門主。舉要言之，步步、聲聲、念念唯在阿彌陀佛。
意論止觀者，念西方阿彌陀佛去此十萬億佛剎，在寶地、寶池、寶樹、寶堂，眾菩薩中央坐說經。三月常念佛。云何念？念三十二相：從足下千輻輪相，一一逆緣念諸相，乃至無見頂；亦應從頂相順緣，乃至千輻輪，令我亦逮是相。
又念：我當從心得佛，從身得佛？佛不用心得，不用身得。不用心得佛色，不用色得佛心。何以故？心者，佛無心；色者，佛無色。故不用色、心得三菩提。佛色已盡，乃至識已盡。佛所說盡者，癡人不知，智者曉了，不用身、口得佛，不用智慧得佛。何以故？智慧索不可得，自索我了不可得，亦無所見。一切法本無所有，壞本絕本。其一如夢見七寶、親屬歡樂。覺已追念，不知在何處。如是念佛。又如舍衛有女名須門，聞之心喜，夜夢從事。覺已念之，彼不來，我不往，而樂事宛然。當如是念佛。如人行大澤饑渴，夢得美食。覺已腹空，自念一切所有法皆如夢。當如是念佛。數數念，莫得休息，用是念，當生阿彌陀佛國，是名如相念。如人以寶倚琉璃上，影現其中。亦如比丘觀骨，骨起種種光。此無持來者，亦無有是骨，是意作耳。如鏡中像，不外來，不中生，以鏡凈故，自見其形。行人色清凈，所有者清凈，欲見佛，即見佛，見即問，問即報，聞經大歡喜。其二自念：佛從何所來？我亦無所至。我所念即見，心作佛心，自見心見佛心，是佛心是我心見佛。心不自知心，心不自見心。心有想為癡，心無想是泥洹。是法無可示者，皆念所為。設有念，亦了無所有空耳。其三偈云：心者不知心，有心不見心。心起想即癡，無想即泥洹。諸佛從心得解脫，心者無垢名清凈。五道鮮潔不受色，有解此者成大道。是名佛印。無所貪，無所著，無所求，無所想，所有盡，所欲盡，無所從生，無所可滅，無所壞敗，道要道本，是印二乘不能壞，何況魔邪？云云。
婆沙明新發意菩薩，先念佛色相、相體、相業、相果、相用，得下勢力；次念佛四十不共法，心得中勢力；次念實相佛，得佛上勢力，而不著色法二身。偈云：不貪著色身，法身亦不著，善知一切法，永寂如虛空。
勸修者，若人欲得智慧如大海，令無能為我作師者，於此坐不運神通，悉見諸佛，悉聞所說，悉能受持者，常行三昧於諸功德最為第一。此三昧是諸佛母、佛眼、佛父、無生大悲母。一切諸如來，從是二法生。碎大千地及草木為塵，一塵為一佛剎，滿爾世界中寶用布施，其福甚多，不如聞此三昧，不驚不畏，況信、受持、讀誦、為人說，況定心修習如&#;牛乳頃，況能成是三昧，故無量無量。婆沙云：劫火、官、賊、怨、毒、龍、獸、眾病侵是人者，無有是處。此人常為天龍八部、諸佛皆共護念稱贊，皆共欲見，共來其所。若聞此三昧，如上四番功德皆隨喜，三世諸佛、菩薩皆隨喜，復勝上四番功德。若不修如是法，失無量重寶，人天為之憂悲，如齆人把栴檀而不嗅，如田家子以摩尼珠博一頭牛云云。
三、明半行半坐，亦先方法，次勸修。方法者，身開遮，口說默，意止觀。此出二經：方等云：旋百二十匝，卻坐思惟。法華云：其人若行若立，讀誦是經，若坐思惟是經，我乘六牙白象，現其人前。故知俱用半行半坐為方法也。方等至尊，不可聊爾。若欲修習，神明為證。先求夢王，若得見一，是許懺悔。於閑靜處，莊嚴道場，香泥涂地及室內外作圓壇，彩畫，懸五色旛，燒海岸香，然燈，敷高座，請二十四尊像，多亦無妨。設肴饌，盡心力。須新凈衣，鞵屩無新浣故，出入著脫，無令參雜。七日長齋，日三時洗浴。初日供養僧，隨意多少。別請一明了內外律者為師，受二十四戒及陀羅尼咒，對師說罪。要用月八日、十五日，當以七日為一期，決不可減。若能更進，隨意堪任。十人已還，不得出此。俗人亦許，須辦單縫三衣，備佛法式也。
口說默者，預誦陀羅尼咒一篇使利。於初日分，異口同音，三遍召請三寶、十佛、方等父母、十法王子。召請法在國清百錄中。請竟，燒香運念，三業供養。供養訖，禮前所請三寶。禮竟，以志誠心，悲泣雨淚，陳悔罪咎。竟起，旋百二十匝，一旋一咒，不遲不疾，不高不下。旋咒竟，禮十佛、方等、十法王子。如是作已，卻坐思惟。思惟訖，更起旋咒。旋咒竟，更卻坐思惟。周而復始，終竟七日。其法如是，從第二時，略召請，余悉如常。
意止觀者，經令思惟，思惟摩訶袒持陀羅尼，翻為大秘要遮惡持善。秘要，秖是實相中道正空。經言：吾從真實中來。真實者，寂滅相。寂滅相者，無有所求。求者亦空，得者、著者、實者、來者、語者、問者悉空，寂滅涅盤亦復皆空，一切虛空分界亦復皆空。無所求中，吾故求之。如是空空真實之法當於何求？六波羅蜜中求。此與大品十八空同。大經迦毗羅城空、如來空、大涅盤空，更無有異。以此空慧歷一切事，無不成觀。
方等者，或言廣平。今言方者，法也。般若有四種方法，謂四門入清涼池，即方也；所契之理平等大慧，即等也。令求夢王，即二觀前方便也。道場，即清凈境界也。治五住糠，顯實相米，亦是定慧用莊嚴法身也。香涂者，即無上尸羅也。五色蓋者，觀五陰，免子縛，起大慈悲，覆法界也。圓壇者，即實相不動地也。繒旛，即翻法界上迷生動出之解。旛、壇不相離，即動出、不動出不相離也。香、燈，即戒、慧也。高座者，諸法空也，一切佛皆棲此空。二十四像者，即是逆順觀十二因緣覺了智也。肴饌者，即是無常苦酢助道觀也。新凈衣者，即寂滅忍也。瞋惑重積稱故，翻瞋起忍名為新。七日，即七覺也。一日，即一實諦也。三洗，即觀一實，修三觀，蕩三障，凈三智也。一師者，即一實諦也。二十四戒者，逆順十二因緣發道共戒也。咒者，囑對也。瓔珞明十二因緣有十種，即有一百二十支。一咒一支，束而言之，秖是三道，謂苦、業、煩惱也。今咒此因緣，即是咒於三道而論懺悔。事懺，懺苦道、業道；理懺，懺煩惱道。文云犯沙彌戒乃至大比丘戒，若不還生，無有是處，即懺業道文也；眼耳諸根清凈，即懺苦道文也；第七日見十方佛，聞法得不退轉，即懺煩惱道文也。三障去，即十二因緣樹壞，亦是五陰舍空，思惟實相正破於此，故名諸佛實法懺悔也。
勸修者，諸佛得道皆由此法，是佛父母，世間無上大寶。若能修行，得全分寶；但能讀誦，得中分寶；華香供養，得下分寶。佛與文殊說下分寶所不能盡，況中、上耶？若從地積寶至梵天以奉於佛，不如施持經者一食充軀。如經廣說云云。
約法華，亦明方法、勸修。方法者，身開遮，口說默，意止觀。身開為十：一、嚴凈道場；二、凈身；三、三業供養；四、請佛；五、禮佛；六、六根懺悔；七、遶旋；八、誦經；九、坐禪；十、證相。別有一卷，名法華三昧，是天臺師所著，流傳於世，行者宗之。此則兼於說默，不復別論也。
意止觀者，普賢觀云：專誦大乘，不入三昧，日夜六時，懺六根罪。云：於諸法無所行，亦不行不分別。二經本為相成，豈可執文拒競？蓋乃為緣前後互出，非碩異也。護持、讀誦、解說、深心禮拜等，豈非事耶？觀經明無相懺悔：我心自空，罪福無主，慧日能消除。豈非理耶？南岳師云有相安樂行、無相安樂行，豈非就事、理得如是名？特是行人涉事修六根懺，為悟入弄引，故名有相；若直觀一切法空為方便者，故言無相。妙證之時，悉皆兩舍。若得此意，於二經無疑。
今歷文修觀，言六牙白象者，是菩薩無漏六神通。牙有利用，如通之捷疾。象有大力，表法身荷負。無漏無染，稱之為白。頭上三人，一持金剛杵，一持金剛輪，一持如意珠，表三智居無漏頂云云。杵擬象能行，表慧導行。輪轉表出假，如意表中。牙上有池，表八解是禪體，通是定用，體用不相離故。牙端有池，池中有華，華表妙因。以神通力，凈佛國土，利益眾生，即是因。因從通生，如華由池發。華中有女，女表慈。若無無緣慈，豈能以神通力促身令小，入此娑婆？通由慈運，如華擎女，女執樂器，表四攝也。慈修身、口，現種種同事、利行，財、法二施，引物多端，如五百樂器，音聲無量也。示喜見身者，是普現色身三昧也。隨所宜樂而為現之，未必純作白玉之像。語言陀羅尼者，即是慈熏口，說種種法也。皆法華三昧之異名。得此意，於象身上自在作法門也。
勸修者，普賢觀曰：若七眾犯戒，欲一彈指頃除滅百千萬億阿僧只劫生死之罪者；欲發菩提心，不斷煩惱而入涅盤，不離五欲而凈諸根，見障外事；欲見分身多寶、釋迦佛者；欲得法華三昧一切語言陀羅尼，入如來室，著如來衣，坐如來座，於天龍八部眾中說法者；欲得文殊、藥王諸大菩薩持華香住立空中侍奉者：應當修習此法華經，讀誦大乘，念大乘事，令此空慧與心相應；念諸菩薩母，無上勝方便從思實相生。眾罪如霜露，慧日能消除。成辦如此諸事，無不具足。能持此經者，則為得見我，亦見於汝，亦供養多寶及分身，令諸佛歡喜。如經廣說。誰聞如是法，不發菩提心？除彼不肖人，癡瞑無智者耳。
四、非行非坐三昧者，上一向用行、坐，此既異上，為成四句，故名非行非坐，實通行、坐及一切事；而南岳師呼為隨自意，意起即修三昧；大品稱覺意三昧，意之趣向，皆覺識明了。雖復三名，實是一法。
今依經釋名。覺者，照了也。意者，心數也。三昧，如前釋。行者心數起時，反照觀察，不見動轉根原終末、來處去處，故名覺意。諸數無量，何故對意論覺？窮諸法源，皆由意造，故以意為言端。對境覺知，異乎木石，名為心；次心籌量，名為意；了了別知，名為識。如是分別，墮心想見倒中，豈名為覺？
覺者了知心中非有意，亦非不有意；心中非有識，亦非不有識；意中非有心，亦非不有心；意中非有識，亦非不有識；識中非有意，亦非不有意；識中非有心，亦非不有心。心、意、識非一故，立三名；非三故，說一性。若知名非名，則性亦非性。非名故不三，非性故不一；非三故不散，非一故不合；不合故不空，不散故不有；非有故不常，非空故不斷。若不見常斷，終不見一異。
若觀意者，則攝心識，一切法亦爾。若破意，無明則壞，余使皆去。故諸法雖多，但舉意以明三昧。觀則調直，故言覺意三昧也。隨自意、非行非坐，準此可解。
就此為四：一、約諸經；二、約諸善；三、約諸惡；四、約諸無記。諸經行法，上三不攝者，即屬隨自意也。且約請觀音示其相。於靜處嚴道場，旛、蓋、香、燈，請彌陀像、觀音、勢至二菩薩像安於西方，設楊枝、凈水，若便利左右，以香涂身，澡浴清凈，著新凈衣，齋日建首，當正向西方，五體投地，禮三寶、七佛、釋尊、彌陀、三陀羅尼、二菩薩圣眾。禮已胡跪，燒香散華，至心運想，如常法。供養已，端身正心，結跏趺坐，系念數息。十息為一念，十念成就已，起燒香。為眾生故，三遍請上三寶，請竟，三稱三寶名，加稱觀世音，合十指掌，誦四行偈竟。又誦三篇咒，或一遍，或七遍，看時早晚。誦咒竟，披陳懺悔，自憶所犯，發露洗浣已，禮上所請。禮已，一人登高座，若唱若誦此經文，余人諦聽。午前、初夜，其方法如此，余時如常儀。若嫌闕略，可尋經補益云云。
經云眼與色相應，云何攝住？乃至意與攀緣相應，云何攝住者，大集云：如心住。如即空也。此文一一皆入如實之際，即是如空之異名耳。地無堅者。若謂地是有，有即實，實是堅義；若謂地是無，是亦有亦無，非有非無，是事實，皆是堅義。今明畢竟不可得，亡其堅性也。水性不住者，謂水為有，有即是住，乃至謂水是非有非無，亦即是住。今不住有四句，亦不住無四句中，亦不住不可說中，故言水性不住。風性無礙者，觀風為有，有即是礙，乃至謂風非有非無，亦無無四句，故言風性無礙。火大不實者，火不從自生，乃至不從無因生，本無自性，賴緣而有，故言不實。觀色既爾，受、想、行、識一一皆入如實之際。
觀陰既爾，十二因緣如谷響，如芭蕉堅、露、電等。一時運念，令空觀成，勤須修習，使得相應，觀慧之本不可闕也。
銷伏毒害陀羅尼能破報障，毗舍離人平復如本，破惡業陀羅尼能破業障，破梵行人蕩除糞穢，令得清凈，六字章句陀羅尼能破煩惱障，凈於三毒根，成佛道無疑。
六字即是六觀世音，能破六道三障。所謂大悲觀世音破地獄道三障，此道苦重，宜用大悲；大慈觀世音破餓鬼道三障，此道饑渴，宜用大慈；師子無畏觀世音破畜生道三障，獸王威猛，宜用無畏也；大光普照觀世音破阿修羅道三障，其道猜忌嫉疑，偏宜用普照也；天人丈夫觀世音破人道三障，人道有事理，事伏憍慢，稱天人，理則見佛性，故稱丈夫；大梵深遠觀世音破天道三障，梵是天主，標主得臣也。廣六觀世音，即是二十五三昧。大悲，即是無垢三昧；大慈，即是心樂三昧；師子，即是不退三昧；大光，即是歡喜三昧；丈夫，即是如幻等四三昧；大梵，即是不動等十七三昧。自思之，可見云云。
此經通三乘人懺悔。若自調自度，殺諸結賊，成阿羅漢。若福厚根利，觀無明行等，成緣覺道。若起大悲，身如琉璃，毛孔見佛，得首楞嚴，住不退轉。
諸大乘經有此流類，或七佛、八菩薩懺，或虛空藏八百日涂廁，如此等皆是隨自意攝云云。
二、歷諸善即為二：先分別四運，次歷眾善。
初明四運者，夫心識無形，不可見，約四相分別，謂未念、欲念、念、念已。未念，名心未起。欲念，名心欲起。念，名正緣境住。念已，名緣境謝。若能了達此四，即入一相無相。
問：未念未起，已念已謝，此二皆無心，無心則無相，云何可觀？
答：未念雖未起，非畢竟無。如人未作作，後便作作，不可以未作作故，便言無人。若定無人，後誰作作？以有未作作人，則將有作作。心亦如是，因未念故，得有欲念，若無未念，何得有欲念？是故未念雖未有，不得畢竟無念也。念已雖滅，亦可觀察。如人作竟，不得言無。若定無人，前誰作作？念已心滅亦復如是，不得言永滅。若永滅者，則是斷見，無因無果。是故念已雖滅，亦可得觀。
問：過去已去，未來未至，現在不住，若離三世，則無別心，觀何等心？
答：汝問非也。若過去永滅，畢竟不可知，未來未起不可知，現在無住不可知，云何諸圣人知三世心？鬼神尚知自他三世，云何佛法行人起斷滅龜毛兔角見？當知三世心雖無定實，亦可得知。故偈云：諸佛之所說，雖空亦不斷，相續亦不常，罪福亦不失。若起斷滅，如盲對色，於佛法中無正觀眼，空無所獲。
行者既知心有四相，隨心所起善惡諸念，以無住著智反照觀察也。
次歷善事。善事眾多，且約六度。若有諸塵，須舍六受。若無財物，須運六作。舍運共論有十二事。初論眼受色時，未見、欲見、見、見已，四運心皆不可見，亦不得不見。又反觀覺色之心，不從外來，外來於我無預；不從內出，內出不待因緣。既無內、外，亦無中間，不常自有。當知覺色者，畢竟空寂，所觀色與空等，能觀色者與盲等。乃至意緣法，未緣、欲緣、緣、緣已，四心皆不可得。反觀覺法之心，不外來，不內出，無法塵，無法者，悉與空等，是為覺六受觀云云。
眼根、色塵、空、明，各各無見，亦無分別。因緣和合生眼識，眼識因緣生意識，意識生時，即能分別。依意識則有眼識，眼識能見，見已生貪，貪染於色，毀所受戒，此是地獄四運。意實愛色，覆諱言不，此鬼道四運。於色生著而計我、我所，畜生四運。我色他色，我勝他劣，阿修羅四運。他惠我色，不與不取，於此色上起仁、讓、貞、信、明等五戒十善，人天四運。觀四運心，心相生滅，心心不住，心心三受，心心不自在，心心屬因緣，二乘四運。
觀己四運過患如此，觀他四運亦復如是，即起慈悲，而行六度。所以者何？六受之塵，性相如此，無量劫來，頑愚保著而不能舍，舍不能亡。今觀塵非塵，於塵無受，觀根非根，於己無著，觀人叵得，亦無受者，三事皆空，名檀波羅蜜。金剛般若云：若住色、聲、香、味、觸法布施，是名住相布施。如人入闇，則無所見。不住聲、味布施，是無相施。如人有目，日光明照，見種種色。直言不見相，略猶難解。今不見色有相、無相、亦有無相、非有無相，若處處著相，引之令得出，不起六十二見，乃名無相檀，到於彼岸。一切法趣檀，成摩訶衍，是菩薩四運。
又觀四運與虛空等即常，不受四運即樂，不為四運起業即我，四運不能染即凈，是佛法四運。如是四運雖空，空中具見種種四運，乃至遍見沙佛法，成摩訶衍，是為假名四運。
若空不應具十法界，法界從因緣生，體復非有，非有故空，非空故有。不得空有，雙照空有，三諦宛然，備佛知見，於四運心具足明了。觀聲、香、味、觸、法五受四運心，圓覺三諦不可思議亦復如是。準前可知，不復煩記。