今天講的般若波羅密多心經，是般若經中之一種。佛經以般若為最鉅，總共有七百二十卷。其最簡括切要提綱挈領者，即現在講的般若波羅密多心經。此經字數不多，不過二百六十字，中國無論研究佛學、信仰佛法之人，及不大研究，不甚信仰之人，莫不知之，故此經在中國流傳甚廣。
此經在梵文原只一種，譯成中文共有七種。七次所譯，各有不同，亦如近人譯西書，各人譯本不同。現所講的，乃唐朝三藏法師玄奘譯本。其余六種譯本，專為研究佛學或考證之用，概未流通。此本流通最廣，誦之者獨多，故今以之為講本。誦此經者，得到精神安甯，心理愉快及特殊之靈感者甚多。當時玄奘法師遠適印度，歷種種苦，遇梵僧賜以此般若波羅密多心經；奘師誦之，在途得免一切艱難危險，故得周歷印度以求法，復回中國而宏法，以成就其大學問，建立其大事業。經云：菩薩依般若波羅密多故；心無罣礙、恐怖，遠離顛倒夢想，究竟涅盤。佛依般若波羅密多故，得無上菩提。此經之力量，乃具於能除一切苦一語。故此般若波羅密多心經，不但義理無窮，如能信受讀誦，亦功德無量。
般若波羅密多心經八字，乃此經之題。般若及波羅密多，乃梵語音譯之名詞，心及經，乃約義譯成中文之名詞。此題聯綴四名而成，今一一釋之。
般若古讀波那。義雖可翻，但難恰當，故存其梵語而用音譯。如近譯哲學為斐羅梭斐，論理為邏輯之類。般若之義，雖可譯為智慧，但未極正確，因中文之智慧，有美有惡，如絕圣棄智之智，好行小慧之慧，皆含有非美善之意，不能恰好與般若相當，故不如存般若之原音，而以智慧──加以界限──為解釋。蓋般若者，諸佛菩薩親證諸法實相真如之智慧也。以一切萬有之法性本來真實如此。一切有情不了真如，違於法性，故起顛倒迷謬虛妄之分別，必須遣除之，始得般若現前。故般若非平常之智慧，雖有時以之作解，須知實與普通書中之智慧不同。今為定義於下：般若者，乃依佛所說教法，解理修行，遣除一切顛倒、迷謬、虛妄的分別，親證諸法實相真如的無分別智慧也。
依此定義，說明三種般若：其一、實相般若：即親證諸法實相真如之智慧，依此實相般若故有諸佛及諸菩薩。此根本般若，離言說，絕文字，超分別，如經中謂：觀世音菩薩照見五蘊皆空，即親證諸法實相。此時此境，為一切文字言說思量所不能到，即此般若波羅密多心經亦無可說。惟無分別智乃名般若，既無可說，何以復有此經耶？則以有文字般若在。
其二、文字般若：其實文字本非文字，惟因諸佛菩薩親證諸法實相，而人等眾生未能證之，即未得實相般若。若諸佛菩薩對於一切有情，無有方便以開導教化，則雖自證諸法實相而不能利益眾生。依此為利益眾生的大慈悲心，乃施設方便的言說，即從親證得的法中，假設語言文字，使眾生了解起信，故有佛所說法。佛弟子中多聞而記憶力強者，如阿難陀輩，結集佛語而紀錄之，故有經律論三藏流傳於後世。故實相般若離絕語言文字，但從實相般若而方便教化，令未知者知，未解者解，乃有文字般若。
其三、觀照般若：觀照者，觀察覺照之義。蓋經典乃佛所說之法，使人依之而得了解其所含之理。顧理雖明，不離名字，未達無分別的親證，故欲從文字般若而達實相般若。其間有功用在，即觀照般若。是學佛之人，非僅於三藏佛典研究到透徹明白，融會貫通便已，又須向當下身心世界加以觀察，如本經所謂照見五蘊皆空，即系將近而身心，遠而世界，觀察覺照，決定明了自他一切萬法如幻如化，當體皆空。若能依經中道理，以為思想知識之標準，起心動念，常有觀照，勤為心理之訓練，則向者之分別執著煩惱串習，可以改變，可以伏除，終可引生實相般若，而與諸佛菩薩的般若完全一致，是為觀照般若。
譬之渡河，實相般若為一切眾生求渡達之處所；文字般若為諸佛菩薩方便布施之船筏；而觀照般若則為借船求渡各眾生撐篙持舵等等功力。是以依經解義，縱許博通三藏，若不身體力行，猶之空玩舟筏，不思行駛，終無渡達之日。其欲由解理而獲親證實相，亦猶是矣。且諸佛菩薩乃吾人之引導者，吾人對之亦非如迷信者流，崇拜一神多神可比。果能獲得親證實相的般若，即人人是菩薩；究竟證之，即人人是佛。是法平等，無有高下，只在智慧的覺達到耳。
波羅密多，華譯到彼岸，乃就一件事之圓滿成功言。如前渡河之喻，則動身處為此岸，欲達處為彼岸，渡河事竣為到彼岸，乃得稱為波羅密多。故內典所謂布施、持戒、忍辱、精進、禪定、智慧之六波羅密多。乃至無量無數波羅密多，皆以一一事圓滿成功為義。由是般若波羅密多一語，應有當注意之三點：一、修行成功至於究竟圓滿，如佛菩薩成就親證諸法實相之徹底智慧，始得謂之般若波羅密多。其體性，唯是佛之真實徹底智慧，所有世間一切智慧，不能親證諸法實相，故非般若；非徹底圓滿，故更非波羅密多。二、文字如船，觀照如在船上之駕駛努力。若證實相，則文字、觀照皆無所用。所謂到岸不需船，亦無須撐篙努力。是故依教解理，依理修行，皆為中流之事。故文字、觀照二者，雖稱般若而未為波羅密多；惟實相般若，乃為般若波羅密多。但就有能達到實相般若之可能性而言，則觀照般若亦得方便稱為般若波羅密多。三、諸法實相，初地以上菩薩，即能親證而得實相般若。就自度言，可謂之般若波羅密多，如本經觀自在菩薩之行深般若波羅密多。第以菩薩普渡未圓，差別智未滿，功德未熟，故須以實相般若為根本，以修萬行而圓萬德，直至究竟乃成阿耨多羅三藐三菩提，故終以成就佛果為波羅密多。
心，吾人常言及心，而心理學則為心之研究，則心固為存在之一種事；但以不見不聞，其義含混，故較其余事物難言，難以為研究之對象。依內典說明，略有四種：一、肉團心，此指身中司血行之心臟，乃肉體中機關之一，屬於生理的。二、緣慮心，乃感觸或觀察對象，而覺知或思慮者，即近人所謂心理現象之心。三、集起心，謂集聚諸法種子，遇緣生起現行的心。如云：心田心地，喻心如田地之集聚種子，滋生草木。故凡見聞經驗之事，時無久暫，遇緣重現，吾人固常有此功用也。緣慮心與集起心，雖為物質上所無，而為精神作用所有，然而昏明不定，起滅無常。四、真實心，謂三界唯心，萬法唯識之真實性也。佛典所謂唯識、唯心，原就緣慮心或集起心以言；謂可從緣慮心以知一切法，而集起心乃總攝諸法種子而現起諸法。故諸法真實相，不應從一一法以明之，但應從心以明之，把無明的心轉變成明的心，即能明見諸法的真實相性，此即實相般若，亦即謂之真實。
佛典中普通有此心之四義，乃隨語意所指，取其一義以為言說，非一言心而四義皆具也。然則本經題心字之意為何義耶？此有數解：一者、心，乃比喻之詞，不屬於前四義，以佛典中般若經甚多，而此寥寥數百字乃七百余卷般若經中之心要──如綱要──故名曰心。蓋取常言重心點、中心點等意，又或取許多關系中之旨要點曰心。以此乃般若經許多文字中旨要之經，譬如人身之心臟，物體之中堅之意。二者、謂此心字乃前四義中之真實心，故即名為般若波羅密多心。以達到實相般若，即為最真實之心，而實相般若所證，即般若波羅密多心；又以具足功德妙用，如本經中所謂：是大神咒，是大明咒，是無上咒，是無等等咒。即實相般若相應之真實德用。本經題亦有譯作般若波羅密多大明咒經者，則以總持為心。又亦即真實心，故心字可連屬上文為一名，而名為般若波羅密多心。
經，梵語修多羅，直譯華文為線。印度昔以貝葉記錄佛語，以線穿之，裝訂成本，俾供遵依，垂之千古使不散失者，名為修多羅。中文經字之義，所謂：推四海而皆準，歷萬世而不渝，則經與修多羅意義恰當，故意譯曰經。又經，對律、論，為三藏；經乃開示之教理，律乃行為之規范，論則研究解釋發揮辨明經律者。又，以其余一切著作列為雜藏，故復有四藏之稱。本經則屬於經藏，非律、非論、非雜，故題為般若波羅密多心經。
觀自在菩薩，行深般若波羅密多時，照見五蘊皆空，度一切苦厄。
本段序分之文，乃結經人所敘。觀自在是別名，菩薩是通名。觀自在者，以修觀照般若，而達實相般若，親證萬法皆空，無障礙，無束縛，而一切分別無不解脫，故名觀自在。菩薩乃菩提薩埵之簡稱，菩提譯覺，無上正等正覺，乃大乘究竟位所成最上圓滿之覺悟。薩埵譯為有情，即人及動物乃至一切眾生。合此菩提及薩埵二名為一名者，義即上求無上正等正覺，下度一切有情。故無論何人或何種眾生，立此志愿──即發上求下度之心者，即為菩薩。世俗誤以偶像為菩薩，有某種小學教科書，甚至兒童之玩具亦有洋菩薩之稱，殊屬非是。須知吾人皆可為菩薩，絕對不可誤會。
此段首敘觀自在菩薩，修般若行甚深至於波羅密多時，即實相般若現前之時，其智慧照見五蘊等皆空。五蘊者：色、受、想、行、識，乃身心世界各要素之五大聚。照見者，非研究明了之謂，乃如實覺照明見之謂，照見此身心世界要素皆虛妄非實，所謂五蘊皆空，則內而身心，外而宇宙之萬有，徹底皆空，是故度一切苦厄。良以種種痛苦厄難，眾生皆所不免。即以人類而論，略從三方而觀察之：一、依內身而有生、老、病、死、淫欲、饑渴等無數苦厄。二、依自然界而有水災、火災、風災、地震及種種天災等苦厄。三、依社會而有私人沖突仇殺、公法禁制拘罰、階級斗爭、國際戰爭等種種苦厄，充滿世間，隨時皆有。度即解脫之、超出之之謂。古今圣賢費盡心思才力，無非欲謀解脫人類之苦痛厄難，至於今日，迄無徹底有效之方法，而苦痛厄難轉有加無已。故度脫苦厄，實為人類及一切眾生共同欲達未能之目的。茲則舉出觀自在菩薩達到五蘊皆空境界，超脫一切苦厄之事實，使吾人作為標準，知所趨向；此結經人之深意也。其原理方法，後此隨文說明。
舍利子！色不異空，空不異色；色即是空，空即是色。受、想、行、識，亦復如是。
序中照見五蘊皆空，度一切苦厄二語，已將觀自在菩薩所證之事實，完全表示。自此以至正宗分竟，乃菩薩說明此事實者。故佛法非先有理論而後有事實，乃由達到此事實之人，為方便說明其事實而有此理論。良以見空度苦，吾人雖聞其事而未得親切證明，故猶有待解釋之必要。此一小段，即略釋照見五蘊皆空。舍利子，人名，聲聞中智慧第一，成羅漢果，為釋迦牟尼佛上首弟子。舍利，乃印度一種鳥名，目最美，中譯鶖鷺；其母以此鳥名為名，舍利子則依母為名，故名舍利子。他經有譯舍利弗者，弗，乃梵語，即子也。至供養之舍利，俗稱舍利珠，應與此為人名者異。正宗文首列舍利子名者，乃觀自在菩薩將說自證甚深之法，使世人了解，於當時聽眾之中，呼聲聞中智慧第一之人而發言也。色不異空以下六句，正明五蘊皆空。蘊者，蘊藏積聚之義。五蘊亦稱五法聚，亦稱五陰，亦即五類之義；乃將所有一切精神物質之法，歸納為五類：即色、受、想、行、識的五蘊以觀察之。
色不異空，空不異色：色之一字，非僅顏色女色等義，亦非僅指對眼之色，蓋包括眼、耳、鼻、舌、身五根，色、聲、香、味、觸五塵，及法塵之一分而言。其義攝盡全宇宙一切物質及未發現而與物質同類者，故與物質之義相近而較廣。大而顯者，恒星地球；細而微者，原子、電子；凡此皆常識或科學認為有實體存在者也。第何以不異於空耶？故有研究。
此理若在二十余年前，偏執唯物論之時，但認物為實在，頗難解釋。近二十余年科學進步，如相對論物理學，略謂物質者，必須有：一、主觀上的一種感覺；二、對象；三、時間；四、空間；集合此等關系而成一概念，乃名物質。原子、電子等，亦一概念耳。概念非根本實在成立，乃由相對之關系，湊合而成，故物質非根本存在；此說與佛學眾緣所生法之義略同。眾緣所生法者，一切法無非眾多因緣關系集合而成之團體耳。故凡見聞覺知之所到，無論大小顯微，莫不皆然；此所謂色，義相如是。
譬之杯然，視覺上有紅白，觸覺上有冷暖，數理上有方圓，復感覺其有一聚──即獨一個體──之對象，故從感念上，名之為杯。故知杯者從眾緣假相以立名，若除眾緣，杯無實體，既無實體，故謂之空。空之一字，即無實體之謂，乃義理之空，非謂滅無之空或空間之空。
色雖分明顯現而無實體，故云色不異空；雖無實體而分明顯現，故云空不異色。雖然，不異云者，相等為義，觀念上仍有色空之見在。色即是空，空即是色：則進一步以言色空直無二致；以一切色皆假相現，非滅色而後為空，乃即存在而不實，故為空也。先言不異二句，乃打破舊思想；後進之以即是二句，乃改立新觀念。此五蘊中先舉色蘊為例。
受、想、行、識，亦復如是：乃明四蘊亦如色之非實，當體皆空。依前四句廣明，應言：受不異空，空不異受；受即是空，空即是受。想、行、識三蘊，類推可知。受為苦、樂、憂、喜、舍等之感覺；想為彼此、是非等之分別；行乃動身作事諸行為，識即了別覺知此受想行者。四者亦系眾多因緣集合而生，故無實體。譬之視覺，必須因有對象、光明、空間、眼根及內心一切作用，始得有一剎那之視覺現起；若此種種關系或變或缺，則此視覺不能存在。藉緣而有，故謂之空。故即存在而不異空；亦即存在而即是空。故五蘊者，色為物質現象，受、想、行、識為精神現象，非實有體，皆不異空，皆即是空，故以亦復如是總括言之。
宇宙、人生，有情、無情，一切常識認為存在者，無非物質之現相及心理之現相，即無非五蘊之法；故五蘊實為構成宇宙人生之基本條件。今既證明此基本條件之五蘊皆空，則所構成之人生、宇宙，乃至一切一切，無不空矣。譬之基於土、木、瓦、石、人工等緣而成屋，若明諸緣為空，則屋亦空。是故五蘊不異空，空不異五蘊；五蘊即是空，空即是五蘊。乃觀自在菩薩依實相般若，徹底照明親切見到之智境也。
復次，所謂宇宙人生一切皆空者，非創為空義，強納諸法以歸於空；以諸法本空，而諸佛菩薩乃發見此空相，亦猶科學之發見公例耳。又或一聞空義，誤以為眼見空間之空，而起諸法消滅之見；不知空間之空，在佛學上仍屬於對眼之色，故非以消滅諸法為空。蓋以人生宇宙諸法，皆唯是依眾緣所成之假相，本來是空；第吾人無實相智，知識迷妄，見解顛倒，誤認假相以為真相，執著自我，自我而外分疆劃界，無不一一皆實，由之物我角立，自他對待，互感自我之不足，互求自我之發展，沖突殺害，助長貪瞋，而演成充滿煩惱苦痛之世界，是皆昧於五蘊皆空有以致之也。
舍利子！是諸法空相：不生不滅，不垢不凈，不增不減。
此略釋度一切苦厄。重呼舍利弗之名，而告之以是諸法空相。是者，此也；承上文五蘊皆空言。然則此五蘊諸法之空相為何相耶？乃即不生不滅、不垢不凈、不增不減之真如實相。以諸法真如實相本來如此故，以見生滅，見垢凈，見增減，即是不見五蘊皆空所顯真相故。大抵生滅就體言，垢凈就相言，增減就量言。然則復云何度一切苦厄耶？以不見空故苦，以照見空故度。
何則？見生滅者，不了萬有非實，而認為相互角立之一一物，故計何時生，何時滅；以橫計生滅故，即欲茍免其死滅而延長其生存，由是沖突爭斗，無量苦厄充滿世間。若了諸法空相，即知眾緣聚故虛妄名生，眾緣散故虛妄名滅。眾緣存於全宇宙，亦即全宇宙為眾緣，無始終，無邊際，是故本來不生，亦無有滅，乃為人生世界之實相。了達此一切不生不滅之實相，故當下皆空，更無因橫計生滅而起諸煩惱。
見垢凈，則有相形之美惡優劣；由是瞋惡貪善，取舍心生，即欲消垢而求凈，彼羨極樂慕天堂者非歟？下焉者貪瞋內蘊，謀奪外馳，以演成慾望橫流之世界，遂至苦厄無窮！若了實相，則了諸法緣生；眾緣生故，法法圓滿，法法具足，一即一切，一切即一，一遍一切，一切遍一。無不遍故，無不圓故，則凈善垢惡之相了不可得，取舍煩惱更無由生。
見增減，故計大小多寡之量；此疆彼界，自他歷然，憾自不足，嫉他有余，求自增益，不顧損他，求自滿足，不惜害彼，食肉寢皮，殺貪不止，殺機所屆，人將相食，此殺彼拒，強弱以形，差等斯興，階級復起，聚族糾眾，報復斗爭，怨結冤深，窮劫莫解，是皆眾生妄想顛倒，執著轉深，罪業所招，遂同感此惡濁世界，苦惱人生。若了諸法皆空，達真如相，互遍互圓，不可增減，一切苦厄，復安所寄。
是故度一切苦厄者，非諸苦厄實有，又從而消除之；乃以了達諸法，緣生無性──實體，生滅、垢凈、增減等相皆空；迷謬顛倒既消，而煩惱自然不起，故云度耳。
是故空中無色，無受、想、行、識；無眼、耳、鼻、舌、身、意，無色、聲、香、味、觸、法；無眼界，乃至無意識界。
自此至無智亦無得，乃廣明五蘊等皆空，以破除凡夫之迷及三乘之謬。故五蘊下可加一等字，而云照見五蘊等皆空，即等此世間所有法及下文之出世間法一切皆空也。
此一節先就上文之意以確定之，故說是故諸法空相之中，無實在之五蘊。推類而言，亦無實在之六根、六塵，乃至十八界；無，即空義。以皆心、物之現象假相而已。色、受、想、行、識，名五蘊，詳前略說。
眼、耳、鼻、舌、身、意，名六根，前五根為物理現相，亦稱色法；意根為精神現相，亦稱心法。色、聲、香、味、觸、法，名六塵，前五及法塵之一分為色法；又法塵之一分，為心所法及不相應行法。六根、六塵，亦名十二處。
眼界、耳界、鼻界、舌界、身界、意界，色界、聲界、香界、味界、觸界、法界，眼識界、耳識界、鼻識界、舌識界、身識界、意識界，名十八界。前十二界分屬色心，如六根六塵所說；後六識界，概屬心法。十八界為六根、六塵加六識，故云自眼界乃至意識界；諸法空相中皆無之。根、塵、識、處、界，無非色心諸法開合之不同，等於五蘊，亦即皆空；然法處、法界攝無為法，又較廣矣。以上為凡夫所有法，即眾生共依之基本條件。
無無明，亦無無明盡，乃至無老死，亦無老死盡。
此十二緣起流轉門及還滅門，為辟支──緣覺所修之法。以觀察世間眾生，依此無明乃至老死等緣起之相續而有生死流轉，故修無明盡乃至老死盡之還滅而成出世解脫。十二緣起流轉之理：一、無明，謂能發業之煩惱，即惑。二、行，謂善惡無記有漏行為，即業。此二由惑發業為過去世之因，謂之無明緣行。三、識，謂最初入胎之業識。四、名色，謂胎中精神、物質初備之相。五、六入，胎中六根初全。六、觸，出胎與外境之接觸。七、受，謂領納所感觸之境。此五初由過去之行緣識，識緣名色，名色緣六入，六入緣觸，觸緣受，而成現在之果。八、愛，謂貪愛。九、取，謂取著。由受緣愛，愛緣取，為現在之惑。十、有，由取緣有，即由愛取之惑，引生後有之業；故愛取有三者，合為現造之因。十一、生。十二、老死。由有緣生，生緣老死，故生與老死，即指未來之果。而未來生死之中，復如現世之起惑──愛取、造業──有，如是生死死生輪回不息，故名流轉門。修出世法者，欲了生死而得解脫，必須先將生死根本之無明滅盡，無明盡故行盡，行盡故識盡，如是乃至老死盡，故名十二因緣還滅門。
流轉門乃詳明五蘊生滅之相，還滅門為解脫出世之法。但在諸法空相中，生滅既無，解脫何用？故云無流轉之無明，亦無還滅之無明盡，乃至無流轉之老死，亦無還滅之老死盡。
無苦、集、滅、道。
苦、集、滅、道，謂之四諦，乃聲聞所修之解脫。諦者，真理之謂。蓋以觀察生、老、病、死等而知人生根本是苦，是名苦諦。復觀此苦乃由貪、瞋、癡等煩惱之惑所造殺、盜、淫等之業集積而來，是名集諦。集為因，而苦為果，故欲解脫苦果，必先滅此集因，是名滅諦。滅之必有其道，故廣修三十七道品，是名道諦。故從知苦，斷集，證滅，修道，而得羅漢四果，為聲聞所修之法。苦集所依，亦不外五蘊，今依菩薩所證諸法空相之中，則知苦集本空；苦集既空，滅道亦無；故云無苦、集、滅、道。
無智亦無得。
上來十二因緣及四諦為二乘之法，智與得則通於三乘。以初心菩薩亦認有涅盤之可得，與求得涅盤之智；不知涅盤云者，即以了脫生死而立名，別無涅盤實法可得；既無可得，亦即無證得之智，故云無智亦無得。
以無所得故。
此承上文無得而啟下文。自此至正宗分竟，為廣說度一切苦厄。一者、就所得方面言之，必有實體之法，如常識所認衣食等，可取而有之，名為所得；今證諸法皆空，無有實體，故無所得。二者、就能得方面言之，必本身有所欠缺，如世間人寒而得衣，饑而得食，乃名為得；今證實相，無不圓滿，故無可得。以無所得故，故無上文世間出世間一切法，亦以無所得故，而啟示下文菩薩及諸佛之成就。
菩提薩埵，依般若波羅密多故，心無罣礙；無罣礙故，無有恐怖，遠離顛倒夢想，究竟涅盤。
此明菩薩因中度苦，至於凈盡，乃至圓成佛果，皆以無所得而依般若波羅密多故。良以畢竟無所得，始為親證實相之真實心，亦即般若波羅密多心，此真實心，普遍圓滿，一真絕待，無事外求。若有所得，則如以手攜物，有此攜物之相，即為對待而非絕待，非絕待即非普遍圓滿，亦即失彼真實之相，不得名為般若波羅密多心也。
菩提薩埵，簡稱菩薩，即發心上求無上正覺，下度一切有情者。如何能上求下度耶？即以依於親證真如實相智慧故。否則妄想心用事，顛倒心用事，煩惱心用事，有罣礙，有恐怖，即不能上求下度。菩薩成就般若波羅密多，身心皆依之而行，如行路者，眼既清明，復有日光，乃可往來自由，否則盲人瞎馬，動輒得咎。菩薩依於此心，則一切顛倒妄想空之無余，更無一法可得。金剛經云：應無所住而生其心。即無所住行於布施，行於持戒，行於忍辱，行於精進，行於禪定等。無住即無得之義，無住生心，即般若智現前，依之而行，故能上求下度，一切無礙。
心無罣礙：罣礙者，心被事境所牽，則心之力用為之籠罩，如人聞聲，心即隨之落在其中，即為有罣礙之相，是以見不超色，聽不超聲，乃至嗅香、嚐味、覺觸互不相通，亦即有所得故。若依般若波羅密多，則無對待，無分別，故心無住──無得──而無不存在，故云無罣礙。恐怖因罣礙而有，如常人不解生空，認身為自，即被身罣礙。身須有住，陸需屋，水需舟，生活需賴社會國家，即為住處罣礙。如是而有死亡之恐怖，天災人禍苦痛危險等之恐怖。若能了達身心世界皆空，眾緣所成，普遍圓滿，如是心等虛空而無一定住在處，所謂利衰毀譽稱譏苦樂皆不能動，故無罣礙，即亦無有恐怖；由此而大無畏精神油然以生。是以佛學中所稱大無畏精神，非血氣用事，剛愎莽闖無所忌憚之謂，乃由真智以明真理，親證確切，決定堅固，故非任何利害所能搖奪。到此則心地光明，坦坦蕩蕩，不復有絲毫胡亂思想，故即接說遠離顛倒夢想。
顛倒夢想：淺言之，則睡夢時因五根依於生理睡眠之關系，知覺作用缺緣不起五識，意識亦無充分之知覺現起，但意識等精神之活動不斷，故其間則有錯覺、幻覺，一切善惡有無皆與醒時之知覺不符，若細究之，則人生實一大夢。語云大夢誰先覺，蓋有以也。比類以言，吾人初睡之時，必經一度──短至一剎那──完全無知而後入夢，將寤之時，亦必經一度完全無知而後醒覺；以視人之初生以及臨死，其昏迷無知之狀，實無有異。自生時經過昏迷以後，漸漸能知我知人，知自知他乃至事事物物，盡其數十寒暑所知之量，則人生心境，以視夢中景物漸生，苦樂備呈者，亦無有異。顧睡眠之夢，醒則覺之，人生大夢，則以無始長夜無明，生死死生，曾無剎那之醒寤，必有大覺而後知此其大夢也。佛陀即是經過大夢而得大覺者，以其經過大夢，亦能歷歷了知前此乃為長夜無明之夢心所蔽，故能將此夢幻人生種種顛倒合盤托出，使一切眾生得以警覺。至於菩薩則自決定信心後，信此大夢非實，信有大覺可得，種種修行，求打破長夜無明，誠能減少一分睡眠習氣，即為破除一分顛倒夢想；是故深位菩薩，亦未全離大夢，以其己有醒覺之動機，可以比為清夢，且亦自知其夢耳。至此境界，可比為東方將白，晨鐘將動，去覺不遠之時，其間尚有可說者，亦只所謂無罣礙無恐怖，以至於遠離顛倒夢想而已。最後無明全破，大夢全離，則為究竟涅盤。
究竟涅盤，梵語般涅盤那，簡言涅盤，乃安甯無擾之義。分釋則圓滿為涅，寂靜為盤，故亦譯為圓寂。德無不圓，患無不寂，故稱究竟涅盤。至若羅漢、辟支，以了生死──即解脫六道輪回──為涅盤，尚非此所云究竟涅盤。
三世諸佛，依般若波羅密多故，得阿耨多羅三藐三菩提。
菩薩從凡夫位發心，經過種種修行之過程，至於究竟，即達佛果，故在佛果上，更無些微度苦之相可說，故云一切諸佛，皆是依般若波羅密多，而得成就無上菩提。
三世，即過去、現在、未來，第過、現、未非有固定的年限可計，不過假定少分時間為現在，而前與過去，後與未來相望，在流動相上立此三名。依佛教理，一切眾生皆有佛性，即人人皆可成佛，但已成、今成、當成未定。三世諸佛，即將未來當成佛之人，亦即一切眾生，包括在內。以從佛之立場觀一切眾生，佛性平等，無不是佛也。佛梵語，具云佛陀，西文譯補達，中國古譯浮屠或浮圖，皆是音譯。有以浮圖為塔，浮屠為出家人之稱者，俱屬非是。佛即覺者義，以眾生無始時來，輾轉於生死長夜大夢之中，今得徹底醒覺，故為覺者。顧何以得徹底醒覺耶？即經云依般若波羅密多故，得阿耨多羅三藐三菩提。此九字，皆梵音：阿，無也；耨多羅，上也；三藐，平正而普遍也；三菩提，正覺也：具譯為無上正遍──亦作等──正覺。正則非邪，遍則非偏，得此無上正等覺之人，即名為佛，即名覺者，亦猶飽學之人名為學者。如此覺者，無數無量無邊，本世界則有釋迦牟尼覺者，得阿耨多羅三藐三菩提，一切經皆為所說。
自以無所得故至此，廣說度一切苦，度至於究竟，明菩薩之所以成菩薩，佛之所以成佛，皆依般若波羅密多，故般若波羅密多為佛母，為佛之本源。
茲再總括正宗一分，就現事易明者一談。譬如國民革命過程中，必先經過一番破壞，將所有不良政法，不良勢力，不良份子，不良之風俗習慣等一一推翻，而後良好建設乃得實現。佛法亦然，世以佛學為反革命、不革命，而不知佛學乃真正之革命，且為全宇宙整個的革命，無量無邊一切有心界徹底的總革命，先破壞後建設。即如本經義理明甚，自舍利子色不異空起至究竟涅盤止，即為破壞工作；蓋將虛偽無實，無明不覺，昏夢妄想，煩惱苦厄一切之法，依般若波羅密多之金剛智劍，以打破之、消滅之，一掃而空，使破壞至於徹底。復即依此實相智以完成其圓滿建設，即所謂依般若波羅密多，得無上菩提，然後眾生、世界乃成圓滿清凈大覺光明之法界，此諸佛之所親歷，觀自在菩薩之所親證，吾人幸得聞之。時人亦有謂佛學為非人生倫理的，消極的，厭世的，逃空的等說，皆以不明佛學之全系統，及其真精神所在；無異二十年前之人，多有認革命只為搗亂，而不知革命實為除惡以成善也。
故知般若波羅密多，是大神咒，是大明咒，是無上咒，是無等等咒，能除一切苦，真實不虛。
經典中明說道理的，謂之顯教；加持功用的，謂之密言。顯教即經文，密言即咒語，如下文羯諦羯諦等。本段稱贊顯說之般若波羅密理，其功用同於密說之般若波羅密多咒，故曰是大神、大明、無上、無等咒，能根本除離一切苦，是真實不虛的。
咒，梵語陀羅尼，為有真功實用之言。中文咒字，含有精神力量，如發誓令人得福得禍之類，故以為譯。但咒語非但理論之思想力，如上文之徹底改造人生乃至得無上正覺，亦即依般若波羅密多之真實功用。有解脫生死煩惱等之妙用，故為大神咒，此為三乘共咒。遠離顛倒夢想，打破無明而成明覺，故為大明咒，此為大乘共咒。究竟涅盤最高最上，故為無上咒，此為八地以上菩薩佛咒。無等者，究竟涅盤最高無上無與等者，而阿耨多羅三藐三菩提，即等於無等之究竟涅盤，故為無等等，此為佛不共咒。有此功用，是以除苦非虛。世間圣賢豪杰，亦有種種勤求離苦得樂之方，但以苦根未除，樂非真實。若依般若波羅密多，則一切苦除之永斷，故為真實不虛。此贊顯說之經義，其功用能同於密咒，亦可見持咒念經等，可離苦以成德矣。
故說般若波羅密多咒，即說咒曰：羯諦羯諦，波羅羯諦，波羅僧羯諦，菩提娑婆訶。
羯諦羯諦以下，乃此經之密語。其內容即般若波羅密多之功用，說此密咒以加持上說經義，使持念者，獲其真實之效力。咒語如軍中之口號，不在解釋，凡出入通過，說得對則可行，否則不能。咒語亦然，其作用全在聲音，是以誦持咒語，不可錯誤，誦持不對，即失效力。其義則不必解，不應解。如欲略明咒中梵字之義，亦可略釋如下：
羯諦羯諦：羯諦，度義，重言羯諦，自度度他義，即般若波羅密多能自度度他出生死煩惱海也。波羅羯諦：波羅，即波羅密多，度到彼岸也。波羅僧羯諦：僧，眾也，自他一切無不度到彼岸也。菩提娑婆訶：菩提，即阿耨多羅三藐三菩提。娑婆訶，即速疾成就義；度一切眾生速皆成佛也。
究之密咒，在念不在解，誠能至心持念，近之達到身心安甯，遠之可祈世界和平，即為般若波羅密多現前功用；至於究竟，則自他一切有情，共成正覺。
蘊，聚也。五蘊猶云五聚。
、色蘊諸物質類為一聚之謂，總分三類：
內五根──眼、耳、鼻、舌、身。
外五塵──色、聲、香、味、觸。四微與四大之關系，如下：
法處所攝色──極微，極迥，受所引，定所引，妄所執。
、受蘊根塵接觸之諸識相應感受心所，可分為五：
、想蘊取境界別之知覺，相名，觀念，概念。
、行蘊以流動、造作、行為之慮思為主，包括二法，如下：
相應行──五遍行除受想，五別境，十一善，二十六煩惱，四不定。
不相應行──時、方、數等二十四。
、識蘊六識或八識。
、但有五蘊諸法，而和合、相續假現之人物皆空。
、五蘊諸法亦因緣所生而各各自性皆空。
能照見之般若，是別境慧及相應諸善心心所：圣菩薩是妙觀察智、平等性智，佛加大圓鏡智、成所作智，即四智菩提。
附注：照見五蘊皆空，二十四年七月講於莫干山；今附於此。