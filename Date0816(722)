游心安樂，略開七門：初、述教起宗致；二、定彼土所在；三、明疑惑患難；四、顯往生因緣；五、出往生品數；六、論往生難易；七、作疑復除疑。
言述教起宗致者，然夫眾生心性融通無礙，泰若虛空，湛猶巨海。若虛空故，其體平等，無別相而可得，何有凈穢之處？猶巨海故，其性潤滑，能隨緣而不逆，豈無動靜之時？爾乃或因塵風，淪五濁而久轉，沈苦浪而長流；或承善力，截四流而不還，至彼岸而永寂。若斯動寂，皆是大夢。以覺言之，無此無彼，穢土凈國，本來一心，生死涅盤，終無二際。然歸原大覺，積功乃致，隨流長夢，不可頓開。所以圣人垂迹，有遠有近，所設言教，或衰或興。至如牟尼世尊現此娑婆，誡五惡而勸善；彌陀如來居彼安養，引九輩而導生。斯等權迹不可具陳矣。
今此所明極樂國者，蓋是感愿行之奧深，現果德之長遠。十八圓凈，越三界而超絕；五根相好，侔六天而不嗣。珍香法味遂養身心，誰有朝饑夜渴之苦？玉林芳風溫涼常適，本無冬寒夏熱之煩。群仙共會，時浴八德蓮池，由是長別偏可厭之皓皺；勝侶相從，數游十方佛土，於茲遠送以難慰之憂勞。況復聞法響音入無相，見佛光明悟無生。悟無生故，無所不生；入無形故，無所不形。極凈極樂，非心意之所度；無際無限，豈言說之能盡？如是凈土，十方諸佛之所嘆勸，三乘圣眾之所游居。
然審察如來嘆勸意者，為欲攝護中下根故。娑婆世界，雜惡之處，於緣多退；安養寶剎，純善之地，唯進無退。故起信論云：復次，眾生初學是法，欲求正信，其心怯弱，以住於此娑婆世界，自畏不能常值諸佛，親承供養，懼謂信心難可成就，意欲退者。當知如來有勝方便攝護信心，謂以專念佛因緣故，隨愿得生他方佛土，常見於佛，永離惡道。如修多羅說，若人專念西方極樂世界阿彌陀佛，所修善根回向愿求生彼世界，即得往生，常見佛故，終無有退。若觀彼佛真如法身，常勤修習，畢竟得生，正定聚故。一切凡夫雖念佛，未至十解，體是退位。若在穢土，逢四退緣，即便。然則不信用者，徒負厚恩，報日轉遠。有順行者，接魂華蓮，孝順便立。幸逢真言，令出不難。凡百君子，誰不奉行？散沙墓上尚逝界，況乎咒衣著身，聆音誦字矣。