又復有問：若諸行滅及眾生滅，應無分別邪？故頌答言：
彼諸行無滅，此云何可有？
眾生亦無滅，復云何可有？
釋曰：若法是常，即無所作，是故無有少法可滅。何以故？以法常故。若是無常，一向滅法，此即不有，復云何滅？若常、無常俱不可說，即無過失，此應思擇。或有說者，自體還成異義可觀。若有法可滅，何不有常？若或言無，即壞法性，此乃成斷，是故若有若無不可說滅。
或有人言：所言不可說者，即是如來息滅言詮。是中為復有所取邪？無所取邪？若有所取，云何不常？若無所取，此即成斷。若復決定不可說者，即諸佛一切智有所得法。此中相違，不能遮遣。
論者言：滅即解脫。解脫者，若有我，若無我，有即是常，若定無說，又非智者所了知故。
復有人言：諸縛解者，謂因果有體，相續轉時，非無諸行，以貪等生起，因法隨有，此即名縛，縛生死中諸往來者；又或貪等名縛。出世間智若生起時，貪等息滅，此即名解，是故不復諸趣受生。
論者頌言：
諸行生滅法，無縛亦無解。
縛解若有作，即縛解不生。
釋曰：諸行自體相續壞滅，住時無體，無縛可有，如外地等，自體畢竟相違，此即無解。又或斷法無體故，若斷時有得，即縛解相二無分位，是故無縛亦復無解。
或有人言：諸行生時，說有縛解。
論者言：此亦不然，若已生法有縛解者，如是縛解二不和合。若言生時又復無性，如前所說，眾生亦然，無縛無解，常即無作，如虛空故。若有所作，即非是常，亦非無常，現前壞滅。
或有人言：諸取名縛，畢竟離取，故名為解。
論者頌言：
若因取名縛，有取即不縛，
無取亦不縛，何分位可縛？
釋曰：無染污取，此無有縛。彼無染污，亦即不有。此復云何？而此無取，亦復無體。今所觀察，亦無分位。此中意者，無所縛故。故下頌言：
有眾生可縛，彼縛即有體；
縛法彼若無，如調達所縛。
復次，頌言：
若先有其縛，彼縛能縛身；
今既無所縛，如去來品說。
釋曰：此中不有能受取者，以不有故，即應無有縛法可得。
復次，頌言：
已縛即不縛，未縛亦不縛，
離已縛未縛，縛時亦不縛。
釋曰：由如是故，無已縛，無未縛，亦無縛時，縛法初起，是故頌言：
已縛即不解，未縛亦不解。
若縛中有解，縛解即同時。
釋曰：此不可說縛中有解。若縛法無體，云何有解？若有縛可說，即說有解。今縛解俱無，二相違故。
或有人言：由有我故，不得解脫，若諸取法畢竟息滅，此即解脫。若如汝言：我法不有，云何乃有求解脫者？彼解脫義，當云何說？
論者頌言：
若我滅無取，我得涅盤者，
此或有彼執，還成執於取。
復有人言：諸取根本，因我、我所，是故我今息滅諸取，如薪盡火滅。有言我滅諸取，當得涅盤者，其義亦然。彼等意者，因我、我所，故執諸取，由彼因故，余取即生，是故彼取不得解脫。
論者頌言：
不應舍生死，不應立涅盤，
有無皆成謗，此說非道理。
釋曰：若或諸行有生死可舍，有涅盤可立，此即都無所作可得，云何乃有生死、涅盤二種分別？
阿毗曇人言：若勝義諦，一切皆空，諸法無體者，如是亦應業果俱無，何故佛說有其業果？如經頌言：
自能降伏心，復能攝受佗，
即有慈愛心，此說降伏體。
釋曰：自降伏者，即身、語、意業止諸惡作，乃能攝佗。攝受佗者，謂行布施、利行、愛語、救怖畏等，如是所作，此中愛法所成，名之為慈。慈，即是愛。慈者，柔軟為體。此柔軟義，即是慈之近相，一切皆於等引心，攝此有三種，即一切法自佗種子及所生果，心法所攝，最勝所持，然後成果，此復能攝彼一切法，如有頌言：
思及思所生，大仙所說業，
彼業有多種，次第而分別。
釋曰：此分別者，謂身、語、意有三種業。
復次，頌言：
彼所說思者，此即是意業，
從思所生者，所謂身語業。
釋曰：語謂語有所表，又復別有身、語二業，謂遠離、不遠離。不遠離者，即無表想。此無表者，余處有說名不遠離，此謂起思善業，我作或我不作，普施心等，此名遠離，或不遠離。如是所起，此即說為無表之業。
或有人言：有表者，謂相續業。無表者，非唯心所得，乃至無佗所表。
如有頌言：
受用故生福，施受用福生，
非福亦復然，此名受用義，
并思為七種，了知諸業法，
身語表無表，遠離不遠離。
釋曰：受用從生福及非福并思成七法，是為諸業相，是故決定諸法自相當有所得，業果和合而有生死。
論者言：亦非不壞業生，果體成辦，此或住邪？或即滅邪？此復云何？故論頌言：
業住至果熟，彼業即是常。
若滅即成無，云何有果生？
釋曰：若言自體相續不壞，後有壞者，此無因性，以有壞故，亦無所作果生道理，滅即無體故。
又阿毗曇人言：有相續故，有果生起。如我宗頌言：
若芽等相續，芽等復生余，
種先而果後，不斷亦不常，
若不先植種，果生即不能，
因隨果法中，從芽等相續。
釋曰：果生無異，因隨果中，是故種子而亦不斷。若果生時，種子自相無別分位，此即不常，此喻可成所喻法者。故下頌言：
若心有相續，心法即現轉。
果若離於心，無相續可轉。
從心有相續，從相續有果。
業先而果後，不斷亦不常。
釋曰：所說喻者，次第應知。此復云何？故下頌言：
求法方便者，是十白業道，
此世及佗世，得五欲勝果。
釋曰：法依於心，種子差別從修持因，為法方便，得十善道，果法成辦。由此當知，若業果等不有合者，是中亦無求法方便，何故世尊說有果法？
論者頌言：
若如汝所說，次第而分別，
彼有過失生，其過多復大。
釋曰：此中分別非有所成，乃生過失，我今略為顯示方量，且如有人種地獄因，以心相續故，若能於彼善趣受生，無此道理；種善趣因，惡趣受生，亦非道理。譬如世間植摩種芽等相續，即不能生庵沒羅果；或植庵沒羅種，亦不能生摩之果。諸異法體各各心相，一切趣類自體有因，善不善業和合所立，分別力能表了有性，此所表了因果不生，如欲界系心能起色、無色界及無漏界心，乃至無漏界心能起欲、色、無色界心。此皆不有彼善等，諸法所說亦然，故有多種及大過失，是中無此分別道理。
復次，阿毗曇人又引頌言：
今我復說此，順正理分別，
諸佛及緣覺，聲聞等贊說，
不失如契書，業如所負財，
界分別有四，皆自性無記。
釋曰：譬如有人從人舉債，先得契書，隨諸方處，債無散失，其後子本悉復還歸。何以故？以有契書故。作用果成，無復有壞，業亦如是。諸相似業，所謂欲界即欲界系，乃至無漏界即無漏界，有作善者，具五種業。
復次，彼不失法於何位斷邪？故下頌言：
見道所不斷，至修道乃斷。
是故不失法，能持於業果。
釋曰：若無漏業、無漏位斷，若作善者，或斷不善業故，無相似之業，由是即無業果隨生方便因性，故下頌言：
若見苦時斷，彼即有過失，
有相似業故，斷即壞於業。
釋曰：若見苦時斷，如是余處次第叢雜，而復善為不善，不善為善，此如是等，即有過失。若彼不善諸業法等，彼位止時，彼不失法即成相違，是故阿羅漢於見道斷，須陀洹人度果已斷。彼無常業設有所壞，常法所起，如契書在，彼作用業有體不失，植種有果，現滅現成，有業道故，彼即不滅其不善業法，阿羅漢於見道斷，須陀洹人果成已斷。
復次，頌言：
一切相似法，諸業有系屬，
諸界一法生，一業一法起。
釋曰：彼所系屬諸善等業，而非對治諸果報等。欲界者，欲界系色、無色界及無漏界，而彼對治所修諸戒，由斷彼業，有漏業起，非不系屬，如思俱時所起，諸想為根本法，彼不壞業，如分量得。今略聊簡諸愚異生於三界中一切系屬，佛、諸聲聞欲界系屬，於四界中，若色有系屬，謂除欲界；若無色有系屬，唯無色界。如是欲、色二界系屬，不續無漏界，以二界業盡故。對治戒無體，非無色有戒體，所起業用可得，不見有業實所生故，謂見三法從初起業至彼不失，此業俱起，皆具二種，謂漏、無漏，而彼一向皆有業果。
復次，頌言：
所有二種業，現非無常性，
住至度果已，如是還復生，
或至命終滅，或至度果滅，
此無漏分別，彼相亦無漏。
釋曰：度果者，謂至作證時斷。何故作證時斷？謂所系屬滅，有漏成熟，滅此等分別，皆是近相。由是故有彼不失法，能令眾生受彼種種界趣、方處、分量、形色、苦樂等法，差別分別有業果報，此不相違。如有頌言：
雖空亦不斷，生死亦不常，
業果報不失，此法佛所說。
釋曰：此中應知若業與果合，界趣等分別無分位者，即波一性、異性皆不可說，所言空者，即是分別我空，以補特伽羅無有分位，此不可說，故名為空。有亦不常，又壞故名空，空亦不斷。又生死所起諸趣相續，種植先業三有隨生，此亦不常，煩惱業盡，不有名空，空亦不斷，亦非先世不起業因，是業不壞，有業有報方便因性，有如是法，是故世尊以無礙智方便宣說彼一切法。
論者言：如汝分別所說不善，以不可分別相續業生故。論者頌言：
諸業本不生，非伺察可得，
業力心相續，業果二俱壞。
釋曰：此云何知業有壞邪？以無自性故。若彼諸法無有自性，即彼自性如兔角等，亦如業等，是故應知無業可有。若實有業生，可說不壞，如佛所言，無業可壞。
復次，頌言：
若業本不生，業云何有壞？
若其有所生，彼云何不壞？
釋曰：是故佛說無所生，故無業可壞。當知有生，壞即隨有；若其無生，即無有壞。何以故？無常性故，亦無業生分位可說。若畢竟滅，此中云何有業可壞？亦復云何有果生起？如汝先說有業不壞，此中亦無業與果合，如是決定有所合者。然以無生亦無所壞，如上所說，諸法次第，悉無所壞，已生諸法種種分位，以無壞故，若業、若果，二俱不生。
或有人言：若法不生者，彼過去、未來諸有物體亦應不生，不生諸業無自性故。如論者先說業無自性，無生法可立者。諸修涅盤道者，名住梵行；離涅盤道有所修者，名住非梵行。若非梵行者，或得涅盤修梵行者，應墮地獄，此即壞世間法，所作相違。若業是無作，即耕植等世間法壞，如是亦應所作罪福相對，不有世間，何言此作福者，此造罪者？
論者頌言：
若法有自體，有業而可住，
二世受報已，彼業還復在。
釋曰：業若有體，彼受報已，而還復在；若無自體，差別可有，如汝先說差別所得，即成過失。
阿毗曇人言：勝義諦中定有諸業，有煩惱體為彼因故。若有其因，業非不有。
論者頌言：
此諸業煩惱，業因煩惱成；
彼煩惱無實，業云何有實？
釋曰：勝義諦中若有煩惱自性，即彼自性著於常法，以無所生，前已遮遣，如是此中，因義不成，遮遣相似性故。
或有人言：勝義諦中有業煩惱，而為身因、身果有故。
論者頌言：
若說業煩惱，以為身因者，
業煩惱自空，身因復何有？
釋曰：說身因者，是世俗諦，非勝義諦，勝義諦中業煩惱空，此中所說，因義不成。