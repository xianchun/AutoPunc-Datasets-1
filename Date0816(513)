毛詩序：緜蠻，微臣刺亂也。大臣不用仁心，遺忘微賤，不肯飲食教載之，故作是詩也。
緜蠻緜蠻黃鳥，止于丘阿。道之云遠，我勞如何！飲之食之，教之誨之。命彼後車，謂之載之。
緜蠻黃鳥，止于丘隅。豈敢憚行？畏不能趨。飲之食之，教之誨之。命彼後車，謂之載之。
緜蠻黃鳥，止于丘側。豈敢憚行，畏不能極。飲之食之，教之誨之。命彼後車，謂之載之。
緜蠻，三章，章八句。
