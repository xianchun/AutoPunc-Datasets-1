天臺國師名德韶，處州龍泉人，生陳氏。母葉，夢白光觸體，覺而娠。生而杰異，年十五，有梵僧見之，拊其背曰：汝當出家，塵中無置汝所也。乃往依龍歸寺剃發。十八詣信州開元寺受滿分戒。
後唐同光中，謁舒州投子庵主，不契。造龍牙遯禪師，問：雄雄之尊，因什麼親近不得？
遯曰：如火與火。
曰：忽遇水來，又作麼生？
遯曰：汝不會我語。
又問：天不蓋，地不載，此理如何？
遯曰：合如是。韶惘然，固要為說。
遯曰：道者！汝向後自會去。
時疏山有矮師叔者，精峭號能嚙鏃機，韶問：百帀千重是何人境界？
矮曰：左搓芒繩縛鬼子。
曰：不落古今，請師說。
矮曰：不說。
曰：為什麼不說？
矮曰：個中不辨有無。
韶曰：師今善說。矮駭之。
久而辭去，所至少留，見知識五十四人，括磨搜剝，窮極隱秘，不知端倪，心志俱疲。
至曹山，但隨眾而已，無所咨參。有僧問法眼禪師曰：十二時中如何得頓息萬緣去？
法眼曰：空與汝為緣耶？色與汝為緣耶？言空為緣，則空本無緣；言色為緣，則色心不二。日用果何物為汝緣乎？韶聞，悚然異之。
又有問者曰：如何是曹源一滴水？
法眼曰：是曹源一滴水。於是韶大悟於座下，平生凝滯，渙若冰釋，感涕沾衣。
法眼曰：汝當大宏吾宗，行矣，無自滯。於是游天臺，觀智顗禪師遺蹤如故居，睠然有終焉之心。
初寓止白沙，時吳越忠懿王以國子刺臺州，雅聞韶名，遣使迎之，申弟子之禮，日夕問道。韶曰：他日為霸主，無忘佛恩。漢乾佑元年戊申，王嗣國位，遣使迎至，尊事之，以為國師焉。
韶說法簡而要，撥去枝葉曰：古圣方便，猶如河沙。六祖曰：非風幡動，仁者心動。是為無上心印，至妙法門。我輩稱祖師門下士，何以解之？若言風幡不動，汝心妄動；若言不撥風幡，就風幡處通取；若言風幡動處是什麼？若言附物明心，不須認物；若言色即是空；若言非風幡動，應須妙會；與祖師意旨了沒交涉。既非種種解會，合如何知悉？若真見去，何法門不明？雖百千諸佛方便，一時洞了。
或問：如何是古佛心？
答曰：此問不弱。
又問：亡僧遷化向何處去？
曰：終不向汝道。
曰：為什麼不道？
曰：恐汝不會。
問：那吒太子析肉還母，析骨還父，然後化生於蓮花之上為父母說法，未審如何是太子身？
曰：大家見上座問。
故每曰：大凡言句，應須絕滲漏乃可。
僧隨問：如何是絕滲漏句？
曰：汝口似鼻孔。
又曰：眼中無色識，色中無眼識，眼識二俱空，何能令見色？是眼，則不能自見其己體，若不能自見，云何見余物？古圣方便皆為說破，若於此明得寂靜法，不寂靜法也收盡；明得遠離法，不遠離法亦收盡，未來現在亦無遺余，名一法界，何有遮障？各自信取。
僧義寂者，謂韶曰：智者之教，年祀寖遠，必多散失，唯新羅國有善本，愿藉禪師慈力致之，使再開東土人天眼目。於是韶以聞忠懿王，遣使航海，傳寫以還。而韶適與智者同姓，疑其後身也。
開寶四年辛未，華頂西峰忽摧，聲震山谷。六月，有星隕于峰頂，林木皆白。二十八日，集眾告別而化，閱世八十有二，坐六十有五夏。
贊曰：聞僧問法眼：如何是曹源一滴水？而法眼但曰：是曹源一滴水。韶乃開悟。夫問詞答語，無所增損，所謂悟者，何自而發之？及觀韶所對問者，如問古佛心，對曰：此問不弱。如問如何是太子身，對曰：大家見上座問。則問答之間，不令意根椿立。蓋嘗曰：大凡言句，須絕滲漏。而學者方爭趨微妙之域，欲見祖師之心，譬如趨越而首燕也歟！
禪師名通玄，生程氏，其先郢州長壽人也。幼依郢之仁王寺沙門惠超，超陰察之，外純深，中穎悟，超奇之，為落發。受具，即游洛中，聽毘尼部。棄去，至武陵，謁德山鑒禪師。
鑒時已臘高，門風益峻，門下未有遘之者，而鑒獨以玄為奇。然玄不大徹透，辭去，至高安，謁價禪師。價與語，喜撫之曰：掌有神珠，白晝示人，人且按劍，況玄夜乎？子可貴也。
玄曰：但不識珠者耳。倘識之，亦無晝夜。價稱之，以為俊士。
價歿，廬于塔旁三年。而學者來依從日盛，玄曰：大
平時世，饑餐困臥，復有何事？吾本無事，汝與麼來相尋，是無事生事。無事生事，道人所忌，何不各自歇去？
中和初，拜辭其塔。北游久之，南還寓止豫章。南平鍾王執弟子禮，北面而師事之。玄厭城居，思超放山林，王為買末山，建精舍，號隆濟，以延之，學者風靡而至。或問：自心、他心得相見否？
玄曰：自己尚不見，他人何可觀？
又問：罪福之性如何了達，得無同異？
玄曰：絺綌不御寒。
又嘗問僧：近自何處來？
曰：閩嶺。
玄曰：遠涉不易。
曰：不難，動步便到。
玄曰：有不動步者麼？
僧云：有。
玄曰：爭得到此間？其僧不能對，玄以杖逐之。
玄謂門弟子曰：佛意祖意，如手展握。先師安立五位，發明云巖宗旨，譬如神醫治病，其藥只是尋常用者。語忌十成，不欲斷絕；機忌觸犯，不欲染污。但學者機思不妙，唯尋九轉靈丹，云能起死，是大不然。法華經有一品，佛祖密說，熟讀分明。大通智勝佛壽五百四十萬億那由他劫，其坐道場，破魔軍，已垂得阿耨多羅三藐三菩提，而諸佛法不現在前。如是一小劫，乃至十小劫，結跏趺坐，身心不動，而諸佛法猶不在前。言垂成者，言一小劫；言十小劫者，是染污？是斷絕？
又曰：爾時，忉利諸天先為彼佛於菩提樹下敷師子座，高一由旬，佛於此座當得阿耨多羅三藐三菩提。適坐此座時，諸梵天王雨眾天花，面百由旬，香風時來，吹去萎花，更雨新者，如是不絕。滿十小劫，供養於佛，常擊天鼓；其余諸天作天伎樂，常雨此華；四王諸天為供養佛，常擊天鼓；其余諸天作天伎樂，滿十小劫；至於滅度，亦復如是。諸比丘！大通智勝佛過十小劫，諸佛之法乃現在前，成阿耨多羅三藐三菩提。言過十小劫者，偏正回互之旨也。祖師曰藉教悟宗者，夫豈不然哉？
偽唐乾寧三年二月十七日，晨興，誡其徒曰：無虛度光陰，無虛消信施。既已出家，唯道是履，名大丈夫。於是寂然在定，至三月二十日乃化，閱世六十有三，坐四十有二夏。
贊曰：巖頭曰：但識綱宗，本無寔法。玄言語忌十成，不欲斷絕；機忌觸犯，不欲染污者，綱宗也。至引法華以證成，明佛祖之密說，泮然無疑，藉教以悟宗，夫豈虛語哉？余至九峰，拜其塔，碑已斷壞不可識，有木碑，書其略如此耳。今其宗枝，皆不及玄所示綱宗，何也？
禪師名道齊，生金氏，南昌人也。幼依百丈明照禪師得度。種性猛利，經行燕坐，以未明己事為憂。持一鉢徧歷叢林，學心不息。時法燈禪師住南昌上藍，齊往依之，法燈使知藏司。
法燈偶見齊，呼曰：每見舉祖師西來意話，藏主如何商略？
齊曰：不東不西。
法燈曰：若與麼會，了無交涉。
曰：未審尊意如何？
法燈良久曰：西來有甚意？便去，齊於是頓悟其旨。
初住高安大愚，有搜玄拈古代別之語盛行，諸方號東禪。嘗謂門弟子曰：達磨言此方經，唯楞伽可以印心，吾讀此經偈曰：諸法無法體，而說唯是心。不見於自心，而起於分別。可謂大慈悲父如實極談，我輩自不領受，背負恩德如恒河沙。
或問曰：然則見自心遂斷分別乎？
齊曰：非然也。譬如調馬，馬自見其影而不驚，何以故？以自知其影從自身出故。吾以是知，不斷分別，亦舍心相也。只今目前如實而觀，不見纖毫。祖師曰：若見現在，過去、未來亦應見；若不見過去，未來、現在亦不應見。此語分明，人自迷昧。
或又問：龍濟曰：一切鐘鼓本無聲。如何信之無聲？
齊曰：祖師曰：如鼓聲無有作者，無有住處，畢竟空故，但誑凡夫耳。若鼓聲是實有，鐘聲俱擊，應不相參。所以玄沙曰：鐘中無鼓響，鼓中無鐘聲，鐘鼓不交參，句句無前後。若不當體寂滅，如何得句句無前後耶？
後移住幽谷山雙林禪院，又遷住云居，凡二十年。至道三年丁酉九月示疾。八日申時，令擊鐘集眾，維那白眾已集，齊笑叙出家本末，揖謝輔弼叢席者，曰：今日老僧以風火相逼，特與諸人相見。且向什麼處見？向四大五陰處見耶？六入十二處見耶？是種種處不可見。則只今相問者是誰？若真見得，可謂後學有賴。良久，曰：吾化後，當以院事累契瓌。乃化，閱世六十有九，坐四十有八夏。
贊曰：余贊大愚東禪碑，碑載齊悟契之緣，法燈曰：西來有甚意？以校傳燈曰他家自有兒孫在之語，誤也。昔有僧問趙州：如何是祖師西來意？答曰：庭前柏樹子。又隨而誡之曰：汝若肯我與麼道，我則辜負汝；汝若不肯我與麼道，我則不辜負汝。而昧者剿之，使古人之意不完，為害甚矣！故并錄之。
祖師名本先，生鄭氏，溫州永嘉人也。兒稚不甘處俗，去依集慶院沙門某。年二十五，為沙彌，詣天臺國清寺受滿分戒，即造韶國師，服勤十年。住瑞鹿寺，足不歷城邑，手不度財帛，不設臥具，不衣繭絲，卯齋，終日宴坐。
申旦誨誘門弟子，踰三十年，其志彌厲，謂眾曰：吾初見天臺，言下便薦。然千日之內，四威儀之中，似物礙膺，如讎同處。一日，忽然猛省，譬如洗面摸著鼻孔。作偈三首，曰：
非風幡動仁心動，自古相傳直至今。
今後水云人欲曉，祖師真是好知音。
又曰：
若是見色便見心，人來問著方難答。
若求道理說多般，辜負平生三事衲。
又曰：
曠大劫來只如是，如是同天亦同地。
同地同天作麼形？作麼形兮無不是。
乃又曰：華嚴稱佛身充滿於法界，是真個也無？且如佛身既已充滿法界，菩薩界、緣覺聲聞界、人天修羅界、餓鬼畜生地獄界，應無處蹲。如是理論，太煞聱訛。尋常說，諸法所生，唯心所現，且道即今五根所對六境與汝是同耶？是別耶？同則何不作一塊？別則如何說唯是一心？大須著精彩，佛法不是等閑。
大中祥符元年二月，謂門弟子如晝曰：為我造個卵塔，塔成，我行矣。
八月望日畢工，遠近道俗造山，唯恐其後。是日如平居，至午時，安坐方丈，手結寶印，謂如晝曰：古人曰：騎虎頭，撩虎尾。中央事作麼生？
如晝曰：也只是如晝。
先曰：汝問我。
如晝乃問：騎虎頭，撩虎尾，中央事作麼生？
先曰：我也弄不出。於是奄然開一目，微視而寂，閱世六十有七，坐四十有二夏。長吏以其事聞，有詔本州常加檢視，如晝乃奉其平生所著竹林集十卷、詩辭千余首，詣闕上進，詔藏秘閣。如晝特賜紫衣。
贊曰：讀先傳，校傳燈，語句詳略少異耳。夫自心非外有，妄盡而自返，則於生死之際，超然自得如此。然余每怪前圣平日機辯，皆不可犯，至臨終之日，皆弭光泯氣。洞山曰：吾閑名已謝。臨濟曰：誰知吾正法眼藏向這瞎驢邊滅！今先又曰：我也弄不出。嗚呼！其有旨要乎？