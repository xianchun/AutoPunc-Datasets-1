佛告跋陀和：是菩薩三昧，當云何？譬如佛今於若前說經，菩薩當作是念：諸佛悉在前立，當具足念諸佛端正，悉欲逮見一一相，當想識無有能見諸佛頂上者，悉具足作是想。見諸佛，當作是念：我身亦當逮得如是，亦當逮得身相如是，亦當逮得持戒三昧如是。當作是念：我當從心得？從身得？當復更作念：佛亦不用心得，亦不用身得；亦不用心得佛，亦不用色得佛。何以故？心者，佛無心；色者，佛無色。不用是心、色得阿耨多羅三藐三菩提。何以故？佛色以盡，佛痛癢思想、生死識了盡。
佛所說盡者，愚癡不見不知，智者曉了之，作是念：當持何等念得佛？當持身得佛？當持智慧得佛？復作是念：亦不用身得佛，亦不用智慧得佛。何以故？智慧索不可得，自復索我了不可得，亦無所得，亦無所見。一切法本無所有，念有因著，無有反言有亦著，是兩者亦不念，亦不復適得其中，但用是故，亦不在邊，亦不在中，亦不有，亦不無。何以故？諸法空，如泥洹，亦不壞，亦不腐，亦不堅，亦不在是間，亦不在彼邊，無有想，不動搖。何等為不動搖？智者不計，是故不動搖。
如是，跋陀和！菩薩見佛已，菩薩心念無所著。何以故說無所有？經說無所有中，不著壞本絕本，是為無所著。如是，跋陀和！是菩薩守是三昧，當作是見佛，不當著佛。何以故？設有所著，為自燒。譬如大叚鐵著火中燒正赤，有智者不當以手持。何以故？燒人手。如是，跋陀和！菩薩見佛，不當著色，痛癢思想、生死識不當著。何以故？著者為燒身。見佛但當念其功德，當索摩訶衍。
佛告跋陀和：是菩薩於三昧中，不當有所著。不著者，疾得是三昧。
佛爾時頌偈言：
如新磨鏡盛油器，女人莊飾自照形，
於中起生婬欲心，放逸姿態甚迷惑。
追不至誠虛捐法，為色走使燒其身，
女人患害從是起，用不解法非常空。
有想菩薩亦如是，我當成佛逮甘露，
度脫人民憂惱法，有人想故為不解。
求索人本不可得，亦無生死及泥洹，
法不可擁如水月，觀察佛道無歸趣。
黠慧菩薩當了是，解知世間悉本無，
於諸人物無所著，疾速於世得佛道。
諸佛從心解得道，心者清凈明無垢，
五道鮮潔不受色，有解是者成大道。
一切諸法無色漏，離想者空無想空，
絕去婬欲則脫心，有解此者得三昧。
精進奉行求佛身，當聽諸法本清凈，
無得行求無不求，於是三昧不難得。
觀察所有如虛空，道意寂然審第一，
無想無作亦無聞，是為解了尊佛道。
見一切色無想念，眼無所著無往來，
常觀諸佛等如空，已度世間諸所求。
其人清凈眼無垢，奉行精進常寂然，
無量經法悉受得，思惟分別是三昧。
行是三昧無所著，除一切冥得定意，
不見世雄無賢圣，諸外異道聞此惑。
超度思想當志行，心以清凈得見佛，
覩諸佛已不復見，爾乃解是尊三昧。
於地水火莫能礙，風種虛空亦不蔽，
行是精進見十方，坐遙聽受所化法。
如我於是講說經，樂道法者面見佛，
作行勤力而不著，唯從世尊所說法。
行者如是無所念，專聽道義興法施，
當念解了是三昧，普諦受誦佛所講。
過去諸佛皆論法，當來世尊亦復然，
講說宣布分別義，皆共嘆講是三昧。
我亦如是為人尊，在世無上眾生父，
皆悉解知此道眼，故解說示寂三昧。
其有誦受是三昧，身常安隱意不荒，
是為諸佛無量德，致尊佛道獲不難。
廣采眾經不可議，欲達一切諸佛化，
速疾去欲諸垢塵，精進行是凈三昧。
現世欲見無數佛，樂從諸尊聽受法，
速疾去色除所著，行是清凈寂三昧。
於是無貪及瞋恚，舍離愚癡捐憎愛，
棄遠無黠除狐疑，如是得解寂三昧。
跋陀和菩薩白佛：難及天中天！說三昧者，若有菩薩棄愛欲，作比丘，聞是三昧已，當云何學？云何持？云何行？
佛言：若有菩薩棄愛欲，作比丘，意欲學是三昧者，誦是三昧者，持是三昧者，當清凈持戒，不得缺戒大如毛發。何等為菩薩不缺戒？一切悉護禁法，出入行法悉當護，不得犯戒大如毛發。常當怖畏，遠離於諛諂，悉當護禁，作是護者，是為清凈持戒。何等為菩薩缺戒者？是菩薩求色。何等為求色？其人意念：持是功德，使我後世生若作天，若作遮迦越王。
佛言：用是比丘菩薩為缺戒。其人久持是行，持是戒，持是自守福，欲所生處，樂於愛欲中，是為毀戒。
佛告跋陀和：是菩薩比丘欲學是三昧者，清凈持戒，完具持戒，不諛諂持戒，當為智者所稱譽，為羅漢所稱譽。於經中當布施，當精進，所念強，當多信勸樂，當承事於和尚，當承事於善師。所從聞是三昧者，所可聞是三昧處，當視其人如視佛。
佛告跋陀和：是菩薩視師如視佛者，得三昧疾。設不恭敬於善師，輕易於善師，欺調於善師，正使久學是三昧，久行久持，設不恭敬於師者，疾忘之。
佛告跋陀和：是菩薩若從比丘、比丘尼、優婆塞、優婆夷所，得聞是三昧，當視如佛，所聞是三昧處，當尊敬。
佛告跋陀和：菩薩所聞是三昧處，不當持諂意向是菩薩，不得諂意，常當樂獨處止。不惜身命，不得希望人有所索，常行乞食，不受請，不嫉妒，自守節度，如法住，所有趣足而已。經行不得懈，不得臥出。如是，跋陀和！如是經中教其棄愛欲，作比丘，學是三昧者，當如是，守如是。
跋陀和菩薩白佛：難及天中天！所說法，若有後世懈怠菩薩聞是三昧已，不肯精進，其人自念：我當於後世當來佛所索是三昧耳。云言我曹身羸極，有病瘦，恐不能求聞是經，已懈怠，不精進。若復有菩薩精進者，欲學是經，當教之隨是經中法教，用是經故，不惜軀命，不望人有所得者，有人稱譽者，不用故喜，不大貪鉢震越，無所愛慕，常無所欲。聞是經，不懈怠，常精進。其人不念我當於後當來佛所，乃求索。自念使我筋髓骨肉皆使枯腐，學是三昧終不懈怠；自念我終不懈怠死，聞是經已，無不歡樂。
時佛言：善哉！善哉！跋陀和！所說者無有異，我助其歡喜，過去、當來、今現在佛，我悉助歡喜。
佛爾時頌偈言：
如我今所說法，悉受學獨處山不懈，若比丘、比丘尼過者，常以座席賓主飲食待之。
佛爾時頌偈言：
若有優婆夷，誦是三昧者，
當從佛法教，奉五戒完具。
守是三昧時，當尊敬於佛，
及法比丘眾，恭敬於善師，
不得事外道，勿祠祀於天。
行是三昧者，見人立迎逆，
除去殺盜婬，至誠不兩舌，
無得向酒家，當行是三昧。
心不得懷貪，常當念施與，
除去諛諂意，無得說人短，
常當恭敬事，比丘比丘尼，
聞法語悉受，學三昧如是。
跋陀和菩薩問佛：少有及者、天中天、怛薩阿竭，乃說是三昧。諸菩薩所樂精進行，無有懈怠於阿耨多羅三藐三菩提。佛般泥洹後，是三昧者，當在閻浮利內不？
佛告跋陀和菩薩：我般泥洹後，是三昧者，當現在四十歲，其後不復現。卻後亂世，佛經具欲斷時，諸比丘不復承用佛教。然後亂世時，國國相伐。於是時，是三昧當復現閻浮利內。用佛威神故，是三昧經復為出。
跋陀和菩薩、羅鄰那竭菩薩從座起，正衣服，叉手於佛前，白佛：佛般泥洹後，亂世時，我曹共護是三昧，持是三昧，具足為人說之，聞是經卷，無有厭極。
時摩訶須薩和菩薩、憍曰兜菩薩、那羅達菩薩、須深菩薩、因坻達菩薩、和輪調菩薩，共白佛言：佛般泥洹去，卻後世亂時，是經卷者，我輩自共護持，使佛道久在。其有未聞者，我輩當共為說教授。是深經世間少有信者，我曹悉受之。
時五百人從座起，比丘、比丘尼、優婆塞、優婆夷皆叉手於佛前住，白佛：佛般泥洹後，亂世時，聞是三昧，悉自持護，愿持我五百人，囑累是八菩薩。
時佛笑，口中金色光出，至十方不可計佛國悉照明，還遶身三匝，從頂上入。
阿難從座起，更被袈裟，前至佛所，為佛作禮，卻住叉手，以偈贊曰：
其心清凈行無穢，神通無極大變化，
已過諸礙超眾智，光明除冥去垢塵，
智慧無量心普解，佛天中天鶡鴨音，
一切外道莫能動，何緣而笑出妙光？
愿正真覺為解說，慈愍一切眾生尊，
若有聞佛柔軟音，解釋達圣化俗行。
世尊所感非唐舉，眾圣導師不妄笑，
今者誰當在決中？世雄愿為解此意！
今日誰住道德堅？誰當逮得興妙行？
誰今受得深法藏，無上道德眾所歸？
今日誰當愍世間？誰當奉受是法教？
誰堅立於佛智慧？世尊愿為解說之！
佛爾時為阿難說偈言：
佛語阿難汝見不？五百人等在前立，
其心歡然歌頌曰，我等亦當逮是法。
顏色和悅敬禮佛，我等何時得如是？
皆悉竦立嗟嘆佛，我輩會當逮如是。
五百人等今現在，名字雖異本行同，
常樂奉受是深經，於當來世亦復然。
今我囑累告汝等，佛慧無量知彼本，
是等不獨見一佛，亦不立此得其慧，
徹照彼之宿世命，以曾更見八萬佛，
五百人等存在道，常解經義勉行成。
勸助無數諸菩薩，常行慈哀護經法，
勸化一切眾人民，悉令逮得大道行。
知見過去諸世尊，覩八十億那術數，
名德普大脫於心，擁護是法三轉行。
現世於此受我教，分別供養是舍利，
安諦受習佛所化，皆悉諷誦有所付。
著於塔寺及山中，若付天龍乾陀羅，
各各轉授經卷已，壽命終訖生天上。
天上壽盡還世間，各各而生異種性，
當復取此佛道行，分別是經如所愿。
用愛樂斯經法故，求輒得之持奉行，
令無數人得聽聞，欣踴難量心無等。
是等黠慧不厭法，非貪軀體及壽命，
降伏一切諸外道，授與經法弘其志。
是經法者無能得，及持諷誦講說者，
今四輩人住我前，五百之眾能堪持。
是八菩薩跋陀和，羅鄰那竭那羅達，
摩訶須薩和輪調，因坻須深憍曰兜，
比丘及尼清信士，奉玄妙法上義句，
常以經道哀世間，宣暢方等普流化。
跋陀和等八菩薩，於五百眾為英雄，
常當奉持方等經，於世之俗無所著，
釋一切縛解空慧，紫磨金色百福相，
行慈哀度眾生，施以安隱滅諸塵。
壽終之後生法家，不復歸於三惡道，
世世相隨常和協，然後逮得尊佛道。
已棄舍於八難處，遠離一切諸惡道，
其功德行莫能稱，所壽福佑無能量。
當復值見彌勒佛，咸同一心往自歸，
悉共供養等慈哀，逮於無上寂滅句。
其心僉然而和同，正意奉事人中尊，
不倚俗事得法忍，疾逮無上大道行。
彼常奉持此經法，夙興夜寐而諷誦，
殖眾功德修梵行，覩彌勒時義若此。
於是賢劫所興佛，慈哀世間放光明，
每所在處普持法，奉事去來現在佛。
皆悉供養諸世雄，見三世尊無眾毒，
當疾逮得尊佛道，不可思議無有量。
中有前得佛道者，後人展轉相供養，
不可計劫那術數，如是終竟乃斷絕。
於是居士跋陀和，羅鄰那竭那羅達，
及須薩和憍曰兜，曾見諸佛如沙。
彼當奉事正法化，宣布諸佛無億教，
道行無量不可稱，至于無數億劫中。
假使有人受持名，所周游處若夢中，
如是勇猛導世間，皆當逮得無上道。
若有覩見及聞聲，其心欣然踴躍者，
皆得佛道不復疑，何況奉受供養者。
若瞋恚之及罵詈，持惡意向撾捶者，
於是八人威神恩，當使得佛況恭敬。
彼所受法不可議，名稱無量及壽命，
光明無限德無疑，智慧無量行亦然。
常得面見無量佛，清凈之戒如沙，
於是廣普行布施，以用求索無上道。
無數億劫說其福，莫能齊限厥功德，
受是經法誦習者，逮於大道不復難。
其有愛樂此經卷，受誦諷持講說者，
當知五百人中人，其心愛樂終不疑。
假使施得是經法，愛樂道義加精進，
行清凈戒除睡臥，逮是三昧終不難。
欲獲安隱布經戒，比丘受學在閑居，
常行分衛知止足，逮是三昧終不難。
舍離眾鬧不受請，口莫貪味棄愛欲，
所從聞是經法者，敬如世尊常供事。
除去慳貪受是法，斷絕婬欲棄愚癡，
發起大道心無疑，然後學行是三昧。
行無所著舍諸慾，常自謹慎棄恚恨，
精進奉行佛法教，然後受學是三昧。
不貪男女及所有，遠離憍慢并妻妾，
居家修道常慚愧，然後學誦是三昧。
無賊害心行柔順，不樂謗訕舍諸惡，
不用色求得法忍，當善諷誦是三昧。
若比丘尼學是法，常當恭敬棄憍慢，
遠離調戲及貢高，得是三昧不復難。
常行精進除睡臥，不計吾我諸人物，
愛樂法者不惜命，然後學誦是三昧。
制婬泆意舍所著，無瞋恚心棄諛諂，
終不復墮魔羅網，持是三昧得如是。
於諸眾生行平等，除去放逸眾塵埃，
性無卒暴及麤言，然後學誦是三昧。
於鉢震越及衣服，不得須臾有貪愛，
尊敬善師視如佛，然後學誦是三昧。
以逮善利離惡道，一心信樂佛法教，
遠離一切八難處，持是經者得如是。
跋陀和菩薩、羅鄰那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩，見佛所說，是八菩薩皆大歡喜，持五百劫波育錦衣，持珍寶布施，持身自歸，供養佛。
佛語阿難：是跋陀和等，於五百菩薩人中之師，常持中正法，合會隨順教，莫不歡喜者：歡樂心、隨時心、清凈心、卻欲心。
是時，五百人皆叉手立佛前。跋陀和菩薩白佛言：菩薩持幾事得是三昧？
天中天、佛言：菩薩有四事疾得是三昧。何等為四？一者、不信余道；二者、斷愛欲；三者、如法行；四者、無所貪生。是為四。菩薩疾得是三昧。
佛告跋陀和：若有菩薩學是三昧者，若持、若誦、若守，今世即自得五百功德。譬如，跋陀和！慈心比丘終不中毒，終不中兵，火不能燒，入水不死，帝王不能得其便。如是菩薩守是三昧者，終不中毒，終不中兵，終不為火所燒，終不為水所沒，終不為帝王得其便。譬如，跋陀和！劫盡壞燒時，持是三昧菩薩者，正使墮是火中，火即為滅，譬如大甖水滅小火。
佛告跋陀和：我所語無有異。是菩薩持是三昧者，若帝王、若賊、若水、若火、若龍、若蛇、若閱叉鬼神、若猛獸、若大蟒、若蛟龍、若師子、若虎、若狼、若狗、若人、若非人、若玃、若薜荔、若鳩洹鬼神，若欲嬈人、若欲殺人、若欲奪人鉢震越，若壞人禪，奪人念，設欲中是菩薩，終不能中。
佛言：如我所語無有異，除其宿命不玃，
無傷害心攝藏毒，悉來親護是行者。
弊惡鬼神將人魂，諸天人民懷害心，
感其威神自然伏，學此三昧得如是。
其人不病無苦痛，耳目聰明無暗塞，
言辭辯慧有殊杰，行三昧者速逮是。
其人終不墮地獄，離餓鬼道及畜生，
世世所生識宿命，學此三昧得如是。
鬼神乾陀共擁護，諸天人民亦如是，
并阿須倫摩睺勒，行此三昧得如是。
諸天悉共頌其德，天人龍鬼真陀羅，
諸佛嗟嘆令如愿，諷誦說經為人故。
其人道意不退轉，法慧之義而無盡，
姿顏美艷無與等，誦習此經開化人。
國國相伐民荒亂，饑饉薦臻，有瞋恚，不能忍辱，有所憎惡，不得說他人善。求阿羅漢道者，不得於是見現在佛悉在前立三昧中不逮，無所從來，生法樂於中立。有所著，不得空。菩薩終不得慳貪，有懈怠，不得道；有婬泆，不入觀；有所念，不入三昧。
佛爾時頌偈言：
是等功德不可計，奉戒具足無瑕穢，
其心清凈離垢塵，行此三昧得如是。
設有持是三昧者，智慧普大無缺減，
博達眾義常不忘，功德之行如月明。
設有持是三昧者，解了覺意不可議，
曉知無量之道法，無數諸天護其德。
設有持是三昧者，常自面見無數佛，
聞無量佛講說法，輒能受持念普行。
設有持是三昧者，惡罪勤苦皆滅除，
諸佛於世行愍哀，悉共嗟嘆是菩薩。
假使菩薩欲覩佛，當來無數佛世尊，
一心踴躍住正法，當學諷誦是三昧。
其有持是三昧者，其功德福不可議，
逮得人身最第一，出家超異行分衛。
若有末後得是經，逮功德利最第一，
得其福祚不可限，住是三昧得如是。