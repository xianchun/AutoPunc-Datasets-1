尒時，具壽善現白佛言：世尊！若菩薩摩訶薩成就如是巧便力者，發菩提心已經幾時？
佛告善現：是菩薩摩訶薩發菩提心，已經無數百千俱胝那庾多劫。
具壽善現復白佛言：世尊！若菩薩摩訶薩成就如是巧便力者，已曾親近供養幾佛？
佛告善現：是菩薩摩訶薩已曾親近供養殑伽沙等諸佛。
具壽善現復白佛言：世尊！若菩薩摩訶薩成就如是巧便力者，已植何等殊勝善根？
佛告善現：是菩薩摩訶薩發心已來，無有布施、凈戒、安忍、精進、靜慮、般若波羅蜜多所引善根，而不圓滿精勤修學，由此因緣，成就如是巧方便力。
具壽善現復白佛言：世尊！若菩薩摩訶薩成就如是巧便力者，甚為希有。
佛告善現：如是！如是！如汝所說。是菩薩摩訶薩甚為希有。善現當知！如日月輪，周行照觸四大洲界，作諸事業，其中所有若情非情，隨彼光明勢力而轉，各成己事。如是般若波羅蜜多照觸余五波羅蜜多，作諸事業，布施等五波羅蜜多隨順般若波羅蜜多勢力而轉，各成己事。
善現當知！如轉輪王，若無七寶，不名輪王；要有七寶，乃名輪王。布施等五波羅蜜多亦復如是，若離般若波羅蜜多，不得名為波羅蜜多；不離般若波羅蜜多，乃得名為波羅蜜多。
善現當知！如有女人，端嚴巨富，若無強夫所守護者，易為惡人之所淩辱；若有強夫所守護者，不為惡人之所淩辱。布施等五波羅蜜多亦復如是，若無般若波羅蜜多力所攝護，易為天魔及彼眷屬之所沮壞；若有般若波羅蜜多力所攝護，一切天魔及彼眷屬不能沮壞。
善現當知！如勇軍將，妙閑兵法，善備種種堅固鎧杖，鄰國怨敵所不能害。布施等五波羅蜜多亦復如是，不離般若波羅蜜多，天魔眷屬、增上慢人乃至菩薩、旃茶羅等，皆不能壞。善現當知！如贍部洲諸小王等，隨時朝侍轉輪圣王，依彼輪王，得至勝處。布施等五波羅蜜多亦復如是，隨助般若波羅蜜多，由彼勢力所引導故，疾能證得一切智智。
善現當知！如贍部洲東方諸水，無不皆趣殑伽大河，隨殑伽河流入大海。布施等五波羅蜜多亦復如是，無不皆為甚深般若波羅蜜多之所攝引，乃能證得一切智智。善現當知！如人右手，能作眾事，如是般若波羅蜜多能引一切殊勝善法。善現當知！如人左手，所作不便，如是前五波羅蜜多不能引生諸勝善法。
善現當知！譬如眾流，隨其大小，若入大海，同得咸名。如是前五波羅蜜多要入般若波羅蜜多，乃得名為能到彼岸。善現當知！如轉輪王，欲有所趣，四軍導從，輪寶居先，王及四軍念欲飲食，輪即為住，既飲食已，王念欲行，輪即前去，其輪去住，隨王意欲，至所趣方，不復前去。如是前五波羅蜜多與諸善法欲趣無上正等菩提，要因般若波羅蜜多以為前導，進止俱隨，不相舍離，若至無上正等菩提，更不前進。
善現當知！如轉輪王，欲有所至，四軍七寶前後導從，尒時輪寶雖最居先，而不分別前後之相。如是前五波羅蜜多與諸善法欲趣無上正等菩提，必以般若波羅蜜多為其前導，然此般若波羅蜜多不作是念：我於前五波羅蜜多最為前導，彼隨從我。布施等五波羅蜜多不作是念：甚深般若波羅蜜多居我等先，我隨從彼。所以者何？如是六種波羅蜜多及一切法，自性皆鈍，無所能為，無有主宰，虛妄不實，空無所有，不自在相，譬如陽焰、光影、水月、幻事、夢等，其中都無分別作用，真實自體。
尒時，具壽善現復白佛言：世尊！若一切法自性皆空，無實相用，諸菩薩摩訶薩云何修行布施、凈戒、安忍、精進、靜慮、般若波羅蜜多，求證無上正等菩提？
佛告善現：諸菩薩摩訶薩於此六種波羅蜜多正修行時，常作是念：世間有情，心顛倒，沈溺生死，不能自脫。我若不修巧便勝行，不能拔濟彼生死苦。我當為彼諸有情類，勤修布施乃至般若波羅蜜多巧便勝行，趣證無上正等菩提，脫諸有情生死大苦。是菩薩摩訶薩作此念已，為諸有情舍施內外一切所有。既舍施已，復作是念：我於內外，都無所舍。所以者何？此內外物，空無自性，不可舍施，非唯屬我。是菩薩摩訶薩由此觀察，修行布施波羅蜜多，疾得圓滿，速證無上正等菩提。
是菩薩摩訶薩為脫有情生死苦故，終不犯戒。所以者何？是菩薩摩訶薩常作此念：我為解脫一切有情生死苦故，求趣無上正等菩提，決定不應斷眾生命乃至邪見，亦定不應求妙欲境，求天富樂，求作帝釋、魔、梵王等，亦定不應求聲聞地或獨覺地，唯自解脫。是菩薩摩訶薩由此觀察，修行凈戒波羅蜜多，疾得圓滿，速證無上正等菩提。
是菩薩摩訶薩為脫有情生死苦故，終不發起忿恚等心，假使遭毀謗淩辱，辛楚呵責，痛徹心髓，終不發起一念瞋恨。設復遭刀杖、瓦石、杖塊等物捶打其身，割截斫刺，分解支節，亦不發起一念惡心。所以者何？是菩薩摩訶薩觀察一切，聲如谷響，色如聚沫，不應於中妄起瞋恨，壞諸善品。是菩薩摩訶薩由此觀察，修行安忍波羅蜜多，疾得圓滿，速證無上正等菩提。
是菩薩摩訶薩為脫有情生死苦故，勤求一切殊勝善法，乃至無上正等菩提，於其中間，常無懈怠。所以者何？是菩薩摩訶薩作是念：我若懈怠，不能濟拔一切有情，令其遠離生死大苦，亦不能得一切智智。是菩薩摩訶薩由此觀察，修行精進波羅蜜多，疾得圓滿，速證無上正等菩提。
是菩薩摩訶薩為脫有情生死苦故，修諸勝定，乃至無上正等菩提，終不發起貪瞋癡等俱行亂心。所以者何？是菩薩摩訶薩常作此念：我若發起貪瞋癡等俱行亂心，則不能成利樂他事，亦不能證所求佛果。是菩薩摩訶薩由此觀察，修行靜慮波羅蜜多，疾得圓滿，速證無上正等菩提。
是菩薩摩訶薩為脫有情生死苦故，不離般若波羅蜜多，乃至無上正等菩提，常勤修學世出世間微妙勝慧。所以者何？是菩薩摩訶薩作是念：若離般若波羅蜜多，於諸有情不能成熟，亦不能得一切智智。是菩薩摩訶薩由此觀察，修行般若波羅蜜多，疾得圓滿，速證無上正等菩提。善現！由此因緣，雖一切法無實相用，自性皆空，而諸菩薩摩訶薩眾勤修六種波羅蜜多，常無懈倦，求證無上正等菩提。
尒時，具壽善現復白佛言：世尊！若一切種波羅蜜多，性無差別，皆是般若波羅蜜多所攝受故，皆由般若波羅蜜多修成滿故，應合為一波羅蜜多，所謂般若波羅蜜多。云何可說般若波羅蜜多於五波羅蜜多為最為勝，為尊為高，為妙為微妙，為上為無上，無等無等等？
佛告善現：如是！如是！如汝所說。如是六種波羅蜜多，性無差別，皆是般若波羅蜜多所攝持故。若無般若波羅蜜多，布施等五，不得名為波羅蜜多；要依般若波羅蜜多，布施等五，乃得名為波羅蜜多。是故前五波羅蜜多攝在般若波羅蜜多，由此唯一波羅蜜多，所謂般若波羅蜜多，是故一切波羅蜜多性無差別。
善現當知！如有情類，雖有種種色身差別，若有親近妙高山王，咸同一色。如是前五波羅蜜多，雖有種種品類差別，而為般若波羅蜜多所攝受故，皆由般若波羅蜜多修成滿故，皆入般若波羅蜜多，不可施設差別名性。又布施等波羅蜜多依止般若波羅蜜多，方得趣入一切智智，乃得名為到彼岸者，是故六種波羅蜜多皆同一味，性無差別，不可施設此是布施波羅蜜多乃至般若波羅蜜多。所以者何？如是六種波羅蜜多，皆同趣入一切智智，能到彼岸，性無差別。由是因緣，布施等六，不可施設名性有異。
具壽善現復白佛言：波羅蜜多及一切法，若隨實義，皆無此彼勝劣差別，何緣故說般若波羅蜜多於五波羅蜜多為最為勝，為尊為高，為妙為微妙，為上為無上，無等無等等？
佛告善現：如是！如是！如汝所說。若隨實義，波羅蜜多及一切法，皆無此彼勝劣差別，但依世俗言說作用，說有此彼勝劣差別。施設布施波羅蜜多乃至般若波羅蜜多，為欲度脫諸有情類世俗作用生老病死，然諸有情生老病死，皆非實有，但假施設。所以者何？有情無故，當知諸法亦無所有，甚深般若波羅蜜多達一切法都無所有，能拔有情世俗作用生老病死，由斯故說般若波羅蜜多於五波羅蜜多，為最為勝，為尊為高，為妙為微妙，為上為無上，無等無等等。善現當知！如轉輪王所有女寶於人中女為最為勝，為尊為高，為妙為微妙，為上為無上，無等無等等。如是般若波羅蜜多於布施等波羅蜜多為最為勝，為尊為高，為妙為微妙，為上為無上，無等無等等。
具壽善現復白佛言：世尊！何緣數數贊說甚深般若波羅蜜多於布施等波羅蜜多為最為勝，為尊為高，為妙為微妙，為上為無上，無等無等等？
佛告善現：由此般若波羅蜜多，以無所得而為方便，普能攝取一切善法，和合趣入一切智智，安住不動故，我數數贊說般若波羅蜜多。
具壽善現復白佛言：甚深般若波羅蜜多於諸善法有取舍不？
佛言：不也，甚深般若波羅蜜多於法都無若取若舍。何以故？以一切法皆不可取不可舍故。
具壽善現復白佛言：甚深般若波羅蜜多於何等法無取無舍？
佛告善現：甚深般若波羅蜜多於色無取無舍，於受想行識無取無舍，於眼處乃至意處無取無舍，於色處乃至法處無取無舍，於眼界乃至意界無取無舍，於色界乃至法界無取無舍，於眼識界乃至意識界無取無舍，於眼觸乃至意觸無取無舍，於眼觸為緣所生諸受乃至意觸為緣所生諸受無取無舍，於地界乃至識界無取無舍，於因緣乃至增上緣無取無舍，於無明乃至老死無取無舍，於布施波羅蜜多乃至般若波羅蜜多無取無舍，於內空乃至無性自性空無取無舍，於真如乃至不思議界無取無舍，於苦集滅道圣諦無取無舍，於四念住乃至八圣道支無取無舍，於四靜慮、四無量、四無色定無取無舍，於八解脫乃至十遍處無取無舍，於空、無相、無愿解脫門無取無舍，於凈觀地乃至如來地無取無舍，於極喜地乃至法云地無取無舍，於一切陀羅尼門、三摩地門無取無舍，於五眼、六神通無取無舍，於如來十力乃至十八佛不共法無取無舍，於三十二大士相、八十隨好無取無舍，於無忘失法、住舍性無取無舍，於一切智、道相智、一切相智無取無舍，於預流果乃至獨覺菩提無取無舍，於一切菩薩摩訶薩行無取無舍，於諸佛無上正等菩提無取無舍，於一切智智無取無舍。
具壽善現復白佛言：甚深般若波羅蜜多云何於色無取無舍，乃至於一切智智無取無舍？
佛告善現：甚深般若波羅蜜多不思惟色，是故於色無取無舍；乃至不思惟一切智智，是故於一切智智無取無舍。
具壽善現復白佛言：云何般若波羅蜜多不思惟色，乃至不思惟一切智智？
佛告善現：由此般若波羅蜜多於色不思惟一切相，亦不思惟一切所緣，是故不思惟色；乃至於一切智智不思惟一切相，亦不思惟一切所緣，是故不思惟一切智智。
具壽善現復白佛言：若菩薩摩訶薩不思惟色，乃至不思惟一切智智，云何增長所種善根？若不增長所種善根，云何圓滿波羅蜜多？若不圓滿波羅蜜多，云何證得所求無上正等菩提？
佛告善現：若時菩薩摩訶薩不思惟色，乃至不思惟一切智智，是時菩薩摩訶薩便能增長所種善根；所種善根得增長故，便能圓滿波羅蜜多；波羅蜜多得圓滿故，便能證得所求無上正等菩提。何以故？善現！諸菩薩摩訶薩要不思惟色，乃至不思惟一切智智，乃能具足修諸菩薩摩訶薩行，證得無上正等菩提。
具壽善現復白佛言：何緣菩薩摩訶薩要不思惟色，乃至不思惟一切智智，方能具足修諸菩薩摩訶薩行，證得無上正等菩提？
佛告善現：諸菩薩摩訶薩若思惟色，乃至思惟一切智智，則有所得；有所得故，便著欲界、色、無色界；若著欲界、色、無色界，不能具足修諸菩薩摩訶薩行，證得無上正等菩提。若菩薩摩訶薩不思惟色，乃至不思惟一切智智，便無所得；無所得故，則不著欲界、色、無色界；若不著欲界、色、無色界，乃能具足修諸菩薩摩訶薩行，證得無上正等菩提。是故，善現！若菩薩摩訶薩欲得具足修諸菩薩摩訶薩行，欲疾證得所求無上正等菩提，當勤修學甚深般若波羅蜜多，不應思惟執著諸法。
具壽善現復白佛言：若菩薩摩訶薩精勤修學甚深般若波羅蜜多，當於何住？
佛告善現：若菩薩摩訶薩精勤修學甚深般若波羅蜜多，不應住色，乃至不應住一切智智。
具壽善現復白佛言：何緣菩薩摩訶薩精勤修學甚深般若波羅蜜多，不應住色乃至不應住一切智智？
佛告善現：若菩薩摩訶薩精勤修學甚深般若波羅蜜多，於一切法無執著故，不應住色乃至不應住一切智智。何以故？善現！是菩薩摩訶薩不見有法可於其中而起執著及可安住。善現！如是菩薩摩訶薩以無所著及無安住而為方便，精勤修學甚深般若波羅蜜多。
復次，善現！若菩薩摩訶薩作如是念：若能如是無所執著，無所安住，精進修行甚深般若波羅蜜多，是修般若波羅蜜多，是行般若波羅蜜多。我能如是無所執著，修深般若波羅蜜多。我能如是無所執著，行深般若波羅蜜多，是行般若波羅蜜多。善現！是菩薩摩訶薩由如是念，取相執著，遠離般若波羅蜜多。若遠離般若波羅蜜多，則遠離靜慮、精進、安忍、凈戒、布施波羅蜜多，亦遠離內空乃至無性自性空，亦遠離真如乃至不思議界，亦遠離苦集滅道圣諦，亦遠離四念住乃至八圣道支，亦遠離四靜慮、四無量、四無色定，亦遠離八解脫乃至十遍處，亦遠離空、無相、無愿解脫門，亦遠離極喜地乃至法云地，亦遠離一切陀羅尼門、三摩地門，亦遠離五眼、六神通，亦遠離如來十力乃至十八佛不共法，亦遠離無忘失法、住舍性，亦遠離一切智、道相智、一切相智，亦遠離一切菩薩摩訶薩行，亦遠離諸佛無上正等菩提，亦遠離一切智智。所以者何？甚深般若波羅蜜多於一切法無所執著，非深般若波羅蜜多有執著者及執著性。何以故？甚深般若波羅蜜多都無自性可於諸法有所執著。是故，善現！諸菩薩摩訶薩修行般若波羅蜜多時，起如是想：此是般若波羅蜜多，我行般若波羅蜜多。則菩薩摩訶薩修行般若波羅蜜多，於一切法及深般若波羅蜜多皆無執著。復次，善現！若菩薩摩訶薩修行般若波羅蜜多時，起如是想：此是般若波羅蜜多，我行般若波羅蜜多，則是遍行諸法實相。是菩薩摩訶薩由起此想，便退般若波羅蜜多。若退般若波羅蜜多，則退一切殊勝白法。何以故？甚深般若波羅蜜多是一切種白法根本，若退般若波羅蜜多，則為退失一切白法。
復次，善現！若菩薩摩訶薩作如是念：甚深般若波羅蜜多攝受布施、凈戒、安忍、精進、靜慮波羅蜜多，乃至攝受一切智智。是菩薩摩訶薩退失般若波羅蜜多。若退失般若波羅蜜多，則不能攝受布施、凈戒、安忍、精進、靜慮波羅蜜多，乃至不能攝受一切智智。何以故？善現！非離般若波羅蜜多能遍攝受菩提分法及能證得一切智智。復次，善現！若菩薩摩訶薩作如是念：安住般若波羅蜜多，便於無上正等菩提定得受記。是菩薩摩訶薩則退失般若波羅蜜多。若退失般若波羅蜜多，則於無上正等菩提不得受記。何以故？善現！非離般若波羅蜜多可於無上正等菩提得受記故。
復次，善現！若菩薩摩訶薩作如是念：安住般若波羅蜜多，則能引發布施波羅蜜多乃至靜慮波羅蜜多，如是乃至能引發大慈大悲大喜大舍。是菩薩摩訶薩則退失般若波羅蜜多。若退失般若波羅蜜多，則不能引發布施波羅蜜多乃至靜慮波羅蜜多，如是乃至不能引發大慈大悲大喜大舍。何以故？善現！非離般若波羅蜜多而能引發安住勝法。復次，善現！若菩薩摩訶薩作如是念：佛知諸法無攝受相，自證無上正等菩提。得菩提已，為諸有情宣說開示諸法實相。是菩薩摩訶薩則為退失甚深般若波羅蜜多。何以故？善現！如來於法無知無覺，無說無示。所以者何？諸法實性不可知覺，不可施設，云何得有知覺說示一切法者？若言實有知覺說示一切法者，無有是處。
尒時，具壽善現白佛言：世尊！諸菩薩摩訶薩修行般若波羅蜜多，云何當得遠離如是種種過失？
佛告善現：若菩薩摩訶薩修行般若波羅蜜多，作如是念：一切法無所有，不可取。若法無所有，不可取，則無有能現等覺者，亦無有能宣說開示。若如是行，是行般若波羅蜜多，離諸過失。若菩薩摩訶薩著無所有，不可取法，則離般若波羅蜜多。何以故？善現！甚深般若波羅蜜多於一切法無所執著，無所攝受，若於諸法有所執著，有所攝受，則離般若波羅蜜多。
具壽善現復白佛言：世尊！般若波羅蜜多於般若波羅蜜多為遠離？為不遠離？乃至布施波羅蜜多於布施波羅蜜多為遠離？為不遠離？如是乃至一切智智於一切智智為遠離？為不遠離？世尊！若般若波羅蜜多於般若波羅蜜多，設遠離，設不遠離，云何菩薩摩訶薩能無執著引發般若波羅蜜多？乃至若布施波羅蜜多於布施波羅蜜多，設遠離，設不遠離，云何菩薩摩訶薩能無執著引發布施波羅蜜多？如是乃至若一切智智於一切智智，設遠離，設不遠離，云何菩薩摩訶薩能無執著引發一切智智？
佛告善現：般若波羅蜜多於般若波羅蜜多，非遠離，非不遠離，乃至一切智智於一切智智，非遠離，非不遠離，是故菩薩摩訶薩能無執著引發般若波羅蜜多，乃至引發一切智智。何以故？善現！非即自性，非離自性，而能安住引發自性。
復次，善現！諸菩薩摩訶薩修行般若波羅蜜多，不執著色，謂此是色，此色屬彼；亦不執著受想行識，謂此是受想行識，此受想行識屬彼；如是乃至不執著一切智智，謂此是一切智智，此一切智智屬彼。善現！是菩薩摩訶薩於如是一切法無執著故，便能引發般若波羅蜜多乃至布施波羅蜜多，乃至能引發一切智智。何以故？善現！若菩薩摩訶薩修行般若波羅蜜多，於諸法中有所執著，謂此是法，此法屬彼，則不能隨意引發安住勝妙功德。
復次，善現！諸菩薩摩訶薩修行般若波羅蜜多，不觀色若常若無常、若樂若苦、若我若無我、若凈若不凈、若寂靜若不寂靜、若遠離若不遠離，亦不觀受想行識若常若無常、若樂若苦、若我若無我、若凈若不凈、若寂靜若不寂靜、若遠離若不遠離，乃至不觀一切智智若常若無常、若樂若苦、若我若無我、若凈若不凈、若寂靜若不寂靜、若遠離若不遠離，是菩薩摩訶薩於如是一切法不觀察故，便能引發般若波羅蜜多乃至布施波羅蜜多，如是乃至能引發一切智智。何以故？善現！若菩薩摩訶薩修行般若波羅蜜多，於諸法中有所觀察若常若無常、若樂若苦、若我若無我、若凈若不凈、若寂靜若不寂靜、若遠離若不遠離，則不能隨意引發安住勝妙功德。
復次，善現！若菩薩摩訶薩修行般若波羅蜜多，則為修行靜慮、精進、安忍、凈戒、布施波羅蜜多，亦為安住內空乃至無性自性空，亦為安住真如乃至不思議界，亦為安住苦集滅道圣諦，亦為修行四念住乃至八圣道支，亦為修行四靜慮、四無量、四無色定，亦為修行八解脫乃至十遍處，亦為修行空、無相、無愿解脫門，亦為修行菩薩十地，亦為修行一切陀羅尼門、三摩地門，亦為修行五眼、六神通，亦為修行如來十力乃至十八佛不共法，亦為修行無忘失法、住舍性，亦為修行一切智、道相智、一切相智，亦為修行一切菩薩摩訶薩行，亦為修行諸佛無上正等菩提，亦為修行一切智智。
復次，善現！甚深般若波羅蜜多隨所行處，所有一切波羅蜜多及余一切菩提分法皆悉隨行。甚深般若波羅蜜多隨所至處，所有一切波羅蜜多及余一切菩提分法皆悉隨至。善現！如轉輪王，隨所行處，四種勇軍皆悉隨行，如轉輪王，隨所至處，四種勇軍皆悉隨至。甚深般若波羅蜜多亦復如是，隨有所行及有所至，所有一切波羅蜜多及余一切菩提分法皆悉隨行，究竟至於一切智智。善現！如善御者駕四馬車，令避險路，行於正道，隨本意欲，能往所至。甚深般若波羅蜜多亦復如是，善御一切波羅蜜多及余一切菩提分法，令避生死涅盤險路，行於自利利他正道，至本所求一切智智。
具壽善現白言：世尊！諸菩薩摩訶薩云何為道？云何非道？
佛告善現：諸異生道、若聲聞道、若獨覺道，非諸菩薩摩訶薩道，依此不能往一切智智故；甚深般若波羅蜜多所引六種波羅蜜多，是諸菩薩摩訶薩道，依此定能往一切智智故。
具壽善現復白佛言：甚深般若波羅蜜多出現世間，能辦大事，所謂示現諸菩薩摩訶薩道、非道相，令諸菩薩摩訶薩眾知是道、是非道，疾能證得一切智智。
佛告善現：如是！如是！如汝所說。甚深般若波羅蜜多出現世間，能辦大事，所謂示現諸菩薩摩訶薩道、非道相，令諸菩薩摩訶薩眾知是道、是非道，疾能證得一切智智。復次，善現！甚深般若波羅蜜多出現世間，能辦大事，所謂度脫無量無數無邊有情，令得殊勝利益安樂。善現當知！甚深般若波羅蜜多雖作無邊利樂他事，而於此事無所取著。
復次，善現！甚深般若波羅蜜多雖能示現色所作事，而於此事無所取著；雖能示現受想行識所作事，而於此事無所取著；如是乃至雖能示現一切智智所作事，而於此事無所取著；雖能示現聲聞、獨覺所作事，而於此事無所取著。善現！甚深般若波羅蜜多雖能引導一切菩薩摩訶薩眾，令趣無上正等菩提，遠離聲聞、獨覺等地，而於諸法無生無滅，以法住性為定量故。
具壽善現復白佛言：若甚深般若波羅蜜多於一切法無生無滅，云何菩薩摩訶薩行深般若波羅蜜多時，為諸有情應行布施，應持凈戒，應起安忍，應勤精進，應住靜慮，應修般若？
佛告善現：諸菩薩摩訶薩修行般若波羅蜜多時，緣一切智智為諸有情應行布施，應持凈戒，應起安忍，應勤精進，應住靜慮，應修般若。善現！是菩薩摩訶薩持此善根，與諸有情同共回向一切智智，如是回向一切智智，則修六種波羅蜜多速得圓滿，亦修菩薩慈悲喜舍速得圓滿，乃至安坐妙菩提座，常不遠離如是六種波羅蜜多。若不遠離如是六種波羅蜜多，則不遠離一切智智。是故，善現！若菩薩摩訶薩欲疾證得一切智智，當勤精進修學六種波羅蜜多，當勤精進修行六種波羅蜜多，若菩薩摩訶薩常勤精進修學修行如是六種波羅蜜多，一切善根速得圓滿，疾能證得一切智智。是故，善現！諸菩薩摩訶薩應與六種波羅蜜多常共相應，勿相舍離。
具壽善現白言：世尊！云何菩薩摩訶薩能與六種波羅蜜多常共相應，不相舍離？
佛告善現：若菩薩摩訶薩如實觀色非相應非不相應，如實觀受想行識非相應非不相應，乃至如實觀一切智智非相應非不相應，是菩薩摩訶薩能與六種波羅蜜多常共相應，不相舍離。復次，善現！若菩薩摩訶薩作是念：我不應住色，亦不應住非色；我不應住受想行識，亦不應住非受想行識；乃至我不應住一切智智，亦不應住非一切智智。何以故？色非能住，非所住；受想行識亦非能住，非所住；如是乃至一切智智非能住，非所住故。善現！是菩薩摩訶薩能與六種波羅蜜多常共相應，不相舍離。善現！若菩薩摩訶薩能以如是無住方便，修行六種波羅蜜多，是菩薩摩訶薩疾能證得一切智智。
善現！譬如有人欲食庵沒羅果或半娜娑果，先取其子於良美田而種植之，隨時溉灌，守護營理，漸次生長芽莖枝葉，時節和合，便有花果，果成熟已，取而食之。如是，善現！若菩薩摩訶薩欲得無上正等菩提，先學六種波羅蜜多，復於有情或以布施，或以愛語，或以利行，或以同事而攝受之；既攝受已，教令安住布施、凈戒、安忍、精進、靜慮、般若波羅蜜多；既安住已，解脫一切生老病死，證得常住畢竟安樂。菩薩如是當得無上正等菩提，轉妙法輪，度無量眾。是故，善現！若菩薩摩訶薩欲於諸法不藉他緣而自悟解，欲能成熟一切有情，欲於佛土能善嚴凈，欲疾安坐妙菩提座，欲能降伏一切魔軍，欲疾證得一切智智，欲轉法輪，脫有情眾生老病死，證得常住畢竟安樂，應學六種波羅蜜多，以四攝事方便攝受諸有情眾，既攝受已，應令安住布施、凈戒、安忍、精進、靜慮、般若波羅蜜多。菩薩如是勤修學時，應於般若波羅蜜多常勤修學。
