問曰：云何名精進相？
答曰：於事必能起發無難，志意堅強，心無疲惓，所作究竟，以此五事為精進相。復次，如佛所說，精進相者，身心不息故。
譬如釋迦牟尼佛先世曾作賈客主，將諸賈人入嶮難處。是中有羅剎鬼，以手遮之言：汝住莫動，不聽汝去！
賈客主即以右拳擊之，拳即著鬼，挽不可離；復以左拳擊之，亦不可離；以右足蹴之，足復粘著；復以左足蹴之，亦復如是；以頭沖之，頭即復著。鬼問言：汝今如是，欲作何等？心休息未？
答言：雖復五事被系，我心終不為汝息也。當以精進力與汝相擊，要不懈退。
鬼時歡喜，心念此人膽力極大，即語人言：汝精進力大，必不休息，放汝令去。
行者如是，於善法中，初夜、中夜、後夜誦經坐禪，求諸法實相，不為諸結使所覆，身心不懈，是名精進相。是精進名心數法懃行不住相，隨心行，共心生，或有覺、有觀，或無覺、有觀，或無覺、無觀。如阿毗曇法廣說。於一切善法中，懃修不懈，是名精進相。於五根中，名精進根；根增長，名精進力；心能開悟，名精進覺；能到佛道涅盤城，是名正精進；四念處中，能懃系心，是精進分；四正懃，是精進門；四如意足中，欲精進即是精進；六波羅蜜中，名精進波羅蜜。
問曰：汝先贊精進，今說精進相，是名何精進？
答曰：是一切善法中精進相。
問曰：今說摩訶般若波羅蜜論議中應說精進波羅蜜，何以故說一切善法中精進？
答曰：初發心菩薩於一切善法中精進，漸漸次第得精進波羅蜜。
問曰：一切善法中精進多，今說精進波羅蜜，已入一切善法精進中。
答曰：為佛道精進，名為波羅蜜；諸余善法中精進，但名精進，不名波羅蜜。
問曰：一切善法中懃，何以不名精進波羅蜜，而獨名菩薩精進為波羅蜜？
答曰：波羅蜜名到彼岸。世間人及聲聞、辟支佛不能具足行諸波羅蜜，是故不名為精進波羅蜜。復次，是人無大慈大悲，棄舍眾生；不求十力、四無所畏、十八不共法、一切智及無礙解脫、無量身、無量光明、無量音聲、無量持戒、禪定、智慧。以是故，是人精進不名波羅蜜。復次，菩薩精進，不休不息，一心求佛道。如是行者，名為精進波羅蜜。如好施菩薩，求如意珠，抒大海水，正使筋骨枯盡，終不懈廢，得如意珠，以給眾生，濟其身苦。菩薩如是難為能為，是為菩薩精進波羅蜜。
復次，菩薩以精進力為首，行五波羅蜜，是時名為菩薩精進波羅蜜。譬如眾藥和合，能治重病。菩薩精進亦如是，但行精進不能行五波羅蜜，是不名菩薩精進波羅蜜。復次，菩薩精進，不為財利、富貴、力勢，亦不為身，不為生天、轉輪王、梵、釋、天王，亦不自為以求涅盤，但為佛道，利益眾生。如是相，名為菩薩精進波羅蜜。復次，菩薩精進，修行一切善法，大悲為首。如慈父愛子，唯有一子，而得重病，一心求藥救療其病。菩薩精進，以慈為首，亦復如是，救療一切，心無蹔舍。復次，菩薩精進以實相智慧為首，行六波羅蜜，是名菩薩精進波羅蜜。
問曰：諸法實相無為無作，精進有為有作相，云何以實相為首？
答曰：雖知諸法實相無為無作，以本愿大悲，欲度眾生故，於無作中，以精進力度脫一切。復次，若諸法實相，無為無作，如涅盤相，無一無二，汝云何言實相與精進相異耶？汝即不解諸法相。
復次，尒時菩薩觀三界五道眾生，各失所樂：無色界天，樂定心著，不覺命盡，墮在欲界中，受禽獸形。色界諸天亦復如是，從清凈處墮，還受婬欲，在不凈中。欲界六天，樂著五欲，還墮地獄，受諸苦痛。見人道中，以十善福貿得人身，人身多苦少樂，壽盡多墮惡趣中。見諸畜生，受諸苦惱，鞭杖驅馳，負重涉遠，項領穿壞，熱鐵燒烙。
復次，一切法中皆能成辦，不惜身命，是為身精進；求一切禪定、智慧時，心不懈惓，是為心精進。復次，身精進者，受諸懃苦，終不懈廢。
如說波羅奈國梵摩達王，游獵於野林中，見二鹿群，群各有主，一主有五百群鹿。一主身七寶色，是釋迦牟尼菩薩，一主是提婆達多。
菩薩鹿王見人王大眾煞其部黨，起大悲心，逕到王前。王人競射，飛矢如雨。王見此鹿直進趣己，無所忌憚，勑諸從人，攝汝弓矢，無得斷其來意。
鹿王既至，跪白人王：君以嬉游逸樂小事故，群鹿一時皆受死苦。若以供膳，輒當差次，日送一鹿以供王廚。王善其言，聽如其意。
於是二鹿群主大集差次，各當一日送應次者。是時，提婆達多鹿群中，有一鹿懷子，來白其主：我身今日當應送死，而我懷子，子非次也，乞垂料理，使死者得次，生者不濫。
鹿王怒之言：誰不惜命？次來但去，何得辭也？
鹿母思惟：我王不仁，不以理恕，不察我辭，橫見瞋怒，不足告也。即至菩薩王所，以情具白。
王問此鹿：汝主何言？
鹿曰：我主不仁，不見料理，而見瞋怒；大王仁及一切，故來歸命。如我今日，天地雖曠，無所控告。
菩薩思惟：此甚可愍，若我不理，枉煞其子；若非次更差，次未及之，如何可遣？唯有我當代之。思之既定，即自送身，遣鹿母還，我今代汝，汝勿憂也。
鹿王逕到王門，眾人見之，怪其自來，以事白王。王亦怪之，而命令前，問言：諸鹿盡耶？汝何以來？
鹿王言：大王仁及群鹿，人無犯者，但有滋茂，何有盡時？我以異部群中，有一鹿懷子，以子垂產，身當殂割，子亦并命，歸告於我，我以愍之，非分更差，是亦不可；若歸而不救，無異木石。是身不久，必不免死，慈救苦厄，功德無量。若人無慈，與虎狼無異。
王聞是言，即從坐起，而說偈言：
我實是畜獸，名曰人頭鹿，
汝雖是鹿身，名為鹿頭人。
以理而言之，非以形為人，
若能有慈惠，雖獸實是人。
我從今日始，不食一切肉，
我以無畏施，且可安汝意。
諸鹿得安，王得仁信。
復次，如愛法梵志，十二歲遍閻浮提求知圣法而不能得。時世無佛，佛法亦盡。有一婆羅門言：我有圣法一偈，若實愛法，當以與汝。
答言：實愛法。
婆羅門言：若實愛法，當以汝皮為紙，以身骨為筆，以血書之，當以與汝。
即如其言，破骨剝皮，以血寫偈：
如法應修行，非法不應受，
今世亦後世，行法者安隱。
復次，昔野火燒林，林中有一雉，懃身自力，飛入水中，漬其毛羽，來滅大火。火大水少，往來疲乏，不以為苦。是時，天帝釋來問之言：汝作何等？
答言：我救此林，愍眾生故。此林蔭育處廣，清涼快樂，我諸種類及諸宗親并諸眾生，皆依仰此。我有身力，云何懈怠而不救之？
天帝問言：汝乃精懃，當至幾時？
雉言：以死為期。
天帝言：汝心雖尒，誰證知者？
即自立誓：我心至誠，信不虛者，火即當滅。
是時，凈居天知菩薩弘誓，即為滅火。自古及今，唯有此林常獨蔚茂，不為火燒。
如是等種種宿世所行，難為能為，不惜身命、國財、妻子、象、馬、七珍、頭、目、骨髓，懃施不惓。如說菩薩為諸眾生，一日之中千死千生，如檀、尸、忍、禪、般若波羅蜜中所行如是。菩薩本生經中種種因緣相，是為身精進。於諸善法修行信樂，不生疑悔而不懈怠，從一切賢圣下至凡人，求法無厭，如海吞流，是為菩薩心精進。
問曰：心無厭足，是事不然。所以者何？若所求事辦，所愿已成，是則應足。若理不可求，事不可辦，亦應舍廢，云何無厭足？如人穿井求泉，用功轉多，轉無水相，則應止息；亦如行道，已到所在，不應復行，云何無厭足？
答曰：菩薩精進，不可以世間譬喻為比。如穿井力少，則不能得水，非無水也；若此處無水，余處必有。如有所至，必求至佛，至佛無厭，誨人不惓，故言無厭。復次，菩薩精進，志愿弘曠，誓度一切，而眾生無盡，是故精進亦不可盡。汝言事辦應止，是事不然。雖得至佛，眾生未盡，不應休息。譬如火相若不滅，終不冷。菩薩精進亦復如是，未入滅度，終不休息。以是故，十八不共法中，欲及精進，二事常修。
復次，菩薩不住法，住般若波羅蜜中，不廢精進，是菩薩精進，非佛精進。復次，菩薩未得菩薩道，生死身以好事施眾生，眾生反更以不善事加之。或有眾生，菩薩贊美，反更毀辱；菩薩恭敬，而反輕慢；菩薩慈念，反求其過，謀欲中傷。此眾生等，無有力勢，來惱菩薩。菩薩於此眾生，發弘誓愿：我得佛道，要當度此惡中之惡諸眾生輩。於此惡中，其心不懈，生大悲心。譬如慈母憐其子病，憂念不舍。如是相，是為菩薩精進。
復次，行布施波羅蜜時，十方種種乞兒來欲求索，不應索者，皆來索之，及所愛重難舍之物，語菩薩言：與我兩眼，與我頭腦、骨髓、愛重妻子及諸貴價珍寶。如是等難舍之物，乞者強索，其心不動，慳瞋不起見，疑心不生，一心為佛道故布施。譬如須彌山，四方風吹所不能動。如是種種相，是名精進波羅蜜。復次，菩薩精進遍行五波羅蜜，是為精進波羅蜜。
問曰：若行戒波羅蜜時，若有人來乞三衣鉢盂，若與之，則毀戒。何以故？佛不聽故。若不與，則破檀波羅蜜，精進云何遍行五事？
答曰：若新行菩薩，則不能一世一時遍行五波羅蜜。如菩薩行檀波羅蜜時，見餓虎饑急，欲食其子，菩薩是時興大悲心，即以身施。菩薩父母以失子故，憂愁懊惱，兩目失明；虎煞菩薩，亦應得罪。而不籌量父母憂苦，虎得煞罪；但欲滿檀，自得福德。又如持戒比丘隨事輕重，擯諸犯法，被擯之人，愁苦懊惱；但欲持戒，不愍其苦。或時行世俗般若，息慈悲心。
如釋迦牟尼菩薩，宿世為大國王太子。父王有梵志師，不食五谷，眾人敬信，以為奇特。太子思惟：人有四體，必資五谷，而此人不食，必是曲取人心，非真法也。
父母告子：此人精進，不食五谷，是世希有，汝何愚甚，而不敬之？
太子答言：愿小留意此人，不久證驗自出。
是時，太子求其住處，至林樹間，問林中牧牛人：此人何所食噉？
牧牛者答言：此人夜中少多服酥，以自全命。
太子知已還宮，欲出其證驗，即以種種諸下藥草熏青蓮華。清旦，梵志入宮，坐王邊，太子手執此花來供養之。拜已，授與，梵志歡喜自念：王及夫人內外大小皆服事我，唯太子不見敬信。今日以好華供養，甚善無量。得此好華，敬所來處，舉以向鼻嗅之。華中藥氣入腹，須臾腹內藥作，欲求下處。
太子言：梵志不食，何緣向廁？急捉之，須臾便吐王邊。吐中純酥，證驗現已。王與夫人，乃知其詐。
太子言：此人真賊，求名故，以誑一國。
如是行世俗般若，但求滿智，寢憐愍心，不畏人瞋。或時菩薩行出世間般若，於持戒、布施心不染著。何以故？施者、受者、所施財物，於罪不罪，於瞋不瞋，於進於怠，攝心散心，不可得故。
復次，菩薩行精進波羅蜜，於一切法不生不滅，非常非無常，非苦非樂，非空非實，非我非無我，非一非異，非有非無，盡知一切諸法因緣和合，但有名字，實相不可得。菩薩作如是觀，知一切有為皆是虛誑，心息無為，欲滅其心，唯以寂滅為安隱。尒時，念本愿憐愍眾生故，還行菩薩法，集諸功德。菩薩自念：我雖知諸法虛誑，眾生不知是事，於五道中受諸苦痛，我今當具足行六波羅蜜。菩薩報得神通，亦得佛道三十二相、八十種好，一切智慧、大慈大悲、無礙解脫、十力、四無所畏、十八不共法、三達等無量諸佛法。得是法時，一切眾生皆得信凈，皆能受行愛樂佛法，能辦是事，皆是精進波羅蜜力，是為精進波羅蜜。如佛所說，尒時菩薩精進，不見身，不見心，身無所作，心無所念，身心一等，而無分別。所求佛道以度眾生，不見眾生為此岸，佛道為彼岸，一切身心所作放舍，如夢所為，覺無所作，是名寂滅，諸精進故，名為波羅蜜。所以者何？知一切精進皆是邪偽故。以一切作法皆是虛妄不實，如夢如幻，諸法平等，是為真實。
平等法中，不應有所求索，是故知一切精進皆是虛妄。雖知精進虛妄，而常成就不退，是名菩薩真實精進。如佛言，我於無量劫中，頭、目、髓、腦以施眾生，令其愿滿。持戒、忍辱、禪定時，在山林中身體乾枯，或持齋節食，或絕諸色味，或忍罵辱、刀杖之患，是故身體燋枯。又常坐禪，曝露懃苦，以求智慧，誦讀、思惟、問難、講說，一切諸法以智分別好惡、麤細、虛實、多少。供養無量諸佛，殷懃精進，求此功德，欲具足五波羅蜜。我是時無所得，不得檀、尸、羼、精進、禪、智慧波羅蜜。見然燈佛，以五華散佛，布發泥中，得無生法忍，即時六波羅蜜滿，於空中立，偈贊然燈佛，見十方無量諸佛。是時，得實精進身；精進平等故，得心平等；心平等故，得一切諸法平等。如是種種因緣相，名為精進波羅蜜。