左绵雍氏，师参丹霞，霞问：如何是空劫以前自己？师拟对，霞云：你闹在且去。一日登钵盂峰，豁然契悟，归白霞。霞掌云：将谓你知有。师便礼拜。师一日因丹霞升堂云：日照孤峰翠，月临溪水寒。祖师玄妙诀，莫向寸心安。便下座，直向前云：和尚今日谩某甲不得也。霞云：试举我今日底看。师良久，霞云：将谓你瞥地。师拂袖便出。师出世真州长芦，迁四明宝陀、台之天封、闽之雪峰，诏住兹山。师一日看厨下煮面，忽桶底脱面泼地，上众皆失声，云：可惜！师云：桶底脱，自合欢喜，因甚却烦恼？僧云：和尚即得。师云：灼然可惜一桶面。师问僧云：你死后烧作灰撒了，骨头向什么处去？僧便喝，师云：好一喝，只是不得翻款。僧又喝，师云：公案未圆，更喝始得。僧无语，师便打云：这死汉。师一日普请，路逢一僧，师以拄杖指地上竹担，僧拈起云：短些子。师劈脊打云：这里是什么所在？说长说短。师尝作无尽灯记，曰：东平打破镜已三百余年，龙潭吹灭灯复四百余载，后代子孙迷于正眼，以谓镜破灯灭，而不知行住坐卧，放大光明灯，未曾灭也。见闻觉知虚鉴万像，镜未曾破也。灯虽无景，能照生死长夜；镜虽无台，能辩生死魔惑。镜与灯光光常寂，明与鉴幻幻皆如。照之无穷，则曰无尽灯；鉴之无穷，则曰无尽镜。日用不昧，昭昭于心目之间，但众生迷而不知，故有修多罗教，开如幻方便，设如幻道场，度如幻众生，作如幻佛事。譬如东南西北上下四维，中点一灯，外安十镜，以十镜喻十法界，一灯况一真心，一真心则理不可分，十法界则事有万状。然则理外无事，镜外无灯，虽镜镜中有无穷灯，唯一灯也；事事中有无尽理，惟一理也。以理能成差别事故，则事事无碍；由一灯全照差别境故，则境境交参。一镜不动而能遍能容能摄能入，一事不坏而即彼即此即一即多。主伴融通，重重无尽，悲夫众生居一切尘中，而不知尘尘皆毗卢遮那无尽刹海；普贤示一毛孔，而不知一一毛孔含众生三昧色身。然则一切众生日用在普贤毛孔中、毗卢光明内、慈氏楼阁中出没，文殊剑刃上往来，念念中与诸佛同出世，证菩提，转法轮，入灭度。如镜与镜，如灯与灯，一切时普融无碍，诚谓不可思议解脱法门。非大心众生，无以臻于此境。或问即今日用见闻觉知，毕境是灯耶？非灯耶？是镜耶？非镜耶？答曰：镜镜灯灯本无差，大地山河眼里花。黄叶飘飘满庭际，一声砧杵落谁家？后慈宁皇太后命开山皋亭。示寂，塔全身于华桐坞。
湖州人。拈世尊初降生一手指天，一手指地，周行七步，目顾四方云天上天下，唯吾独尊颂曰：奴儿婢子，十生九死，于里不正，被外边使。纵饶开口便过头，未免浑身辊泥水。正月二十日示寂。
秀州人。僧问：牛头未见四祖时如何？师曰：坐久成劳。曰：见后如何？曰：不妨我东行西行。十一月二十六日示寂。
明州人。上堂：参玄之士，触境遇缘，不能直下透脱者，盖为业识深重，情胶固，六门未息，一处不通，点绝纯清，含生难到。直须入林不动草，入水不动波，始可顺生死流，入人间世。诸人要会么？以拄杖画曰：秪向这里荐取。拈首山竹篦示众曰：汝诸人，若唤作竹篦则触，不唤作竹篦则背，汝诸人且道唤作甚么？速道，速道。颂曰：竹篦举起成生杀岂可容人乱札锥劈脊一挥如荐得银山铁壁也光辉三月十九日示寂。
福州人。垂戒口：住持以众智为智，众心为心，恒恐一物不尽其情，一事不得其理。孜孜访纳，惟善是求，当问理之是非，讵论事之大小。若理之是，虽靡费大，而作之何伤；若事之非，虽用度小，而除之何害？盖小者，大之渐；微者，着之萌。故贤者慎初，圣人存戒。涓涓不遏，终变桑田；炎炎靡除，卒燎原野。流煽既盛，祸灾已成，虽欲救之，固无及矣。古云：不矜细行，终累大德，此之谓也。正月二十八日示寂。
婺州人。六月初九日示寂。
秀州人。妙喜会中，龙象丛林，所谓明大禅也。身长八尺，腹大十围，所至人必聚观之。始妙喜谪梅州，州县防送甚严。或以为祸在不测，师为荷枷以行，间关辛苦，未曾少怠。既至贬所，衲子追随问道者，率不下二三百人。杲以斋粥不给，且虑祸，尝勉之令去。师辄不肯，以身任斋粥，每肩栲栳行乞。至晚，即数十人为之荷米、面、薪、疏食用之属，成列以归。衲子虽多，无不具足，如是者十七年如一日。杲法嗣之盛，在贬所接者居其半，师之力也。杲被旨复僧衣自便，继被旨住育王，师尝在座下。师为人豪迈，机锋敏速。妙喜室中不许衲子下喝，师每入室，必振声一喝而退。妙喜一日榜方丈前云：下喝者，罚一贯钱。师见之，乃密具千钱于袖中。至室中，先顿于地，高声一喝，便出如是者数矣。妙喜无如之何，再榜曰：下喝者，罚当日堂供一中。师见之，即骤步往库司，语曰：和尚要十两金。主事者不疑，即与之。乃遣行者随往方丈，师袖之以入，复顿于地，高声一喝，而妙喜大骇。入室罢，徐问知其然，为之一笑。每语师云：你这肥汉，如是会禅，驴年也未梦见在。然念其勤劬之久，举令出住舒州之投子。先是，投子诸庄牛遭疾疫，死毙几尽，比岁不登。师以大愿力，化二百只牛以实之，连岁大稔倍常，颇有异迹。迁住长芦，衲子辐凑，丛林改观。及妙喜住径山，师来供施，及饭大众。泊归长芦，妙喜送以偈云：人言棒头出孝子我道怜儿不觉丑长芦长老恁么来妙喜空费一张口从教四海流传野干能作师子吼孰云无物赠君行喝下铁围山倒走后奉诏住径山，道望愈着。先是杨和王梦一异僧，长大皤腹，缓行，言欲化苏州一庄，觉而异之，未言也。翌日，师忽杖履徒步而至，门者呵不止，以白和王。和王出见之，遥望师奇伟，与梦中见者无异，遽呼其眷属出观之，眷属并炷香作礼。茶罢，师首言：大王庄田至多，可施苏州一庄，以为径山供佛斋僧无穷之利。和王未有可否，因令办斋，师饭罢便出，更无他语。时内外哄然，传言和王以苏州庄施径山长老，遂达孝宗圣听。会和王入朝，上为言：闻卿舍苏州一庄施径山，朕当为蠲免赋税。和王谢恩归。次日，以书至径山，请师入城。而二日前，先已迁化矣。自是和王宴居寤寐之际，或少倦交，即见师在前，语曰：六度之大，施度为先，善始善终，斯为究竟。和王即以庄本山，此庄岁出十万犁牛舟车，解库应用百事具足。复有蠲赋之恩，至今蒙其利。师于缁素有大因缘，所在施供云委，衲子臻萃，佛事殊胜。江浙、两湖，皆号之为布袋和尚再出焉。六月初七日，浴罢，趺坐而逝。
杭州人。六月二十六日示寂。
台州人。僧问：如何是道？师曰：水冷生冰。曰：如何是道中人？师曰：春雪易消。曰：如何是谈论？师乃鸣指一下。问：东西密相付，为甚么众人皆知？师曰：春无三日晴。曰：特伸请益。师曰：拖泥带水。曰：学人到这里却不会。师曰：贼身已露。
上堂：城里喧繁，空山寂静。然虽如此，动静一如，死生不二，四时轮转，物理湛然。夏不去而秋不自来，风不凉而人不自爽。今也古也不改丝毫，谁少谁多身无二用。诸禅德，既身无二用，为甚么龙女现十八变？君不见，弄潮须是弄潮人。珍重！
上堂：风雨萧骚，塞汝耳根；落叶交加，塞汝眼根；香臭丛杂，塞汝鼻根；冷甘甜，塞汝舌根；衣绵温冷，塞汝身根；颠倒妄想，塞汝意根。诸禅德，直饶汝翻得转，也是平地骨堆。参！
上堂：严风刮地，大野清寒。万里草离衰，千山树黯黪。苍鹰得势，俊鹘横飞。颇称衲僧，钵囊高挂，独步遐方。似猛将出荒郊，临机须扣敌。今日还有么？良久曰：匣中宝剑，袖里金锥。幸遇太平，挂向壁上。参！
上堂：诸禅德还知么？山僧生身父母一时䘮了，直是无依倚处。以手捶胸曰：苍天！苍天！复顾大众，良久曰：你等诸人也是铁打心肝。便下座。
上堂，举柏树子话。师曰：赵州庭柏，说与禅客。黑漆屏风，松楞亮槅。僧问：如何是无为？师曰：山前雪半消。曰：请师方便？师曰：水声转呜咽。
十一月初四日示寂。
兴化人。入门弹指一下便入，六月四日寂。
福州郑氏子，母梦庐山老僧入舍而生。自幼颖悟，出家为僧，不惮游行，遍参知识。后谒应庵于衢之明果。庵孤硬难入，屡遭呵叱。一日庵问：如何是正法眼？师遽答曰：破沙盆。庵颔之。未几，辞回省亲。庵送以偈曰：大彻投机句当阳廓顶门相从今四载征诘洞无痕虽未付钵袋气宇吞乾坤却把正法眼唤作破沙盆此行将省觐切忌便跺跟吾有末后句待归要汝遵出世衢之乌巨，次迁祥符、蒋山、华藏。未几，诏住径山、灵隐，晚居太白。僧问：虚空销殒时如何？师曰：罪不重科。
上堂：牛头横说竖说，不知有向上关棙子。有般漆桶辈，东西不辨，南北不分，便问如何是关棙子？何异开眼尿床！华藏有一转语，不在向上向下，千手大悲摸索不着。天雨无处晒㫰，今日普请，布施大众。良久曰：达摩大师，无当门齿。
上堂：世尊不说说，拗曲作直；迦叶不闻闻，望空启告。马祖即心即佛，悬羊头卖狗肉。赵州勘庵主，贵买贱卖，分文不直。秪如文殊是七佛之师，因甚出女子定不得？河天月晕鱼分子，槲叶风微鹿养茸。上堂，卓拄杖曰：迷时秪迷这个。复卓一下曰：悟时秪悟这个。迷悟双忘，粪扫堆头重添搕。莫有向东涌西没全机独脱处道得一句底么？若道不得，华藏自道去也。掷拄杖曰：三十年后。
上堂，举金峰和尚示众云：老僧二十年前有老婆心，二十年后无老婆心。时有僧问：如何是和尚二十年前有老婆心？峰云：问凡答凡，问圣答圣。曰：如何是二十年后无老婆心？峰云：问凡不答凡，问圣不答圣。师曰：乌巨当时若见，但冷笑两声。这老汉忽若瞥地，自然不堕圣凡窠臼。
上堂，举婆子烧庵话，师曰：这个公案，丛林中少有拈提者。杰上座裂破面皮，不免纳败一上，也要诸方检点。乃召大众曰：这婆子洞房深隐，水泄不通，偏向枯木上糁花，寒岩中发。个僧孤身迥迥，惯入洪涛，等闲坐断泼天潮，到底身无涓滴水。子细检点将来，敲枷带锁则不无二人，若是佛法未梦见在，乌巨与么提持，毕竟意归何处？良久曰：一把柳丝收不得，和烟搭在玉栏干。
上堂：动弦别曲，叶落知秋。举一明三，目机铢两。如王秉剑，杀活临时，犹是无风匝匝之波。向上一路，千圣把手共行，合入泥犁地狱。正当与么时，合作么生？江南两浙，春寒秋。
上堂：尽乾坤大地，唤作一句子；担枷带锁，不唤作一句子。业识，两头俱透脱。净裸裸，赤洒洒，没可把。达摩一宗，扫地而尽。所以云门大师道，尽乾坤大地，无纤毫过患，犹是转句。不见一法，始是半提。须知有全提底时节。大小云门，剑去久矣，方乃刻舟。晚居天童，六月十二日示寂，塔于天童之中峰。
嘉州李氏，得法于华藏民禅师。师初谒圆悟，随众入室，悟问：从上诸圣，以何接人？师起拳，悟云：此是老僧用底，作么生是从上诸圣用底？师以拳便打，悟亦举拳相交，笑而出。师谒大慧，慧问：甚处来？师云：西川。慧云：未出剑门关，与汝三十棒了也。师云：不合起动和尚。慧深肯之。淳熙七年秋，召入德殿，当日赐肩舆于东华门内。上问云：三教圣人本同此理。师曰：譬如虚空初无南北。上曰：但立门户异耳，故孔子以中庸设教。师曰：非中庸何以立世间？华严有云：不坏世间相，而成出世间法。上曰：今时学者秪观文字，不识夫子心。师曰：非独今之学者，当时颜子为具体，秪说得瞻之在前忽焉在后。如有所立卓尔，亦未足以识夫子心。夫子亦曰：二三子以我为隐乎？吾无隐乎尔。以此观之，当时弟子尚不识夫子心，况今人乎？张商英有云：唯吾学佛，然后能知儒。上曰：朕意常作此见。上又问曰：老庄之教何如？师曰：可比佛门中小乘人耳，小乘厌身如桎梏，弃智如杂毒，化火焚身入无为界。正如庄子：形固可使如槁木，心固可使如死灰？老子曰：吾有大患，为吾有身。大乘人则不然，度众生尽，方证菩提。正如伊尹所谓予天民之先觉者也，予将以斯道觉斯民也。如有一夫不被其泽，若己推而内之沟中也。上大悦，即日诏住径山。十年，上亲注圆觉经成，遣使驰赐，命作序。师具表奏谢，仍进颂曰：古佛与今佛同一广长舌于无途辙中为物启途辙拨开千障云放出一轮月普令大地人言下悉照彻觉亦无可圆幻亦无可灭只此无亦无红罏一点雪首佛与佛字字无异说上览大悦，赐号宝印禅师。及年迈，益厌住持，奏乞庵居，得请。十二月初八日示寂，葬于庵之西冈，谥慈辨禅师，塔曰智光。
天台陈氏子。幼依护国僧楚光落发，十九造国清，谒寂室光，洒然有省。次谒大圆于明之万寿，圆问曰：甚处来？师曰：天台来。曰：见智者大师么？师曰：即今亦不少。曰：因甚在汝脚跟下？师曰：当面蹉过。圆曰：上人不耘而秀，不扶而直。一日辞去，圆送之门，拊师背曰：宝所在近，此城非实。师领之。往豫章谒典牛，道由云居，风雪塞路，坐阅四十二日。午初，版声铿然，豁尔大悟。及造门，典牛独指师曰：甚处见神见鬼来？师曰：云居闻版声来。牛曰：是甚么？师曰：打破虚空全无靶柄。牛曰：向上事未在。师曰：东家暗坐，西家厮骂。牛曰：崭然超出佛祖，他日起家一麟足矣。住后，上堂举：教中道若以色见我，以音声求我，是人行邪道，不能见如来。虽然恁么，正是捕得老鼠，打破油瓮。怀禅师道：你眼在甚么处，虽则识破释迦老子，争奈拈锤䑛指。若是涂毒即不然，色见声求也不妨，百花影里绣鸳鸯。自从识得金针后，一任风吹满袖香。师将示寂，升座别众，嘱门人以文祭之。师危坐倾听，至尚飨，为之一笑。越两日，沐浴更衣，集众说偈曰：四大既分飞烟云任意归秋天霜夜月万里转光辉俄顷，泊然而逝，七月二十七日也。塔全身于东冈之麓。
临江新喻人，彭氏子。父术母袁，梦异僧入室，有娠。既生，乃祖曰：吾家世积德乃生此儿，必光吾门。因命名德光。年九岁，有妙应大师伯华善相，曰：此子伏犀贯顶，出家必作法门栋梁。时年十岁，遽失怙。恃伯父循、伯母万，育而教之。年二十一，闻人诵金刚经，忽然通解。归告伯母曰：适闻诵经，身心欢喜，世间万事真如梦幻。力恳出家，族不能夺。遂散家赀，诣本郡东山光化寺足庵吉禅师剃发。一日入室，吉问：不是心，不是佛，不是物，是甚么？师罔措。遂致疑，通夕不寐。次日诣方丈请益，昨日蒙和尚垂问：既不是心，不是佛，不是物，毕竟是甚么？望和尚慈悲指示，吉震威一喝曰：这沙弥更要我与你下注脚，在拈棒劈脊打出。师于是有省。吉携师入闽，寓福之西禅，谓师曰：是行为择所依，东禅月庵善果具衲僧眼，子依之，时复省吾足矣。一见，月庵遽问：不落有无中，何如露消息？师云：不落有无中，分明露消息。月庵云：是甚么消息？师便喝。庵云：未在更道。师云：我留口吃饭在。即留参堂。后谒应庵华、百丈震，终不自肯。适大慧领育王，四海英才鳞集，师亦与焉。大慧室中问师：唤作竹篦子则触，不唤作竹篦子叫背，不得下语，不得无语？师拟对，慧便棒。师豁然大悟，从前所得瓦解冰消。慧说偈以顶相付师曰：有德必有光其光无间隔名实要相称非青黄赤白慧再主径山，拉以偕往阅。夏至蒋山省应庵，庵称赏不已，谓人曰：光兄顿出我一头地。乃移书于李侍郎浩曰：光兄一自径山老叔印可，如虎插翅。留月余而归。乾道丁亥，李侍郎浩延住鸿福，徒光孝。孝宗雅闻师名，淳熙三年，召入观堂留五宿，数问佛法大意。师敷奏直截，上大悦，赐佛照禅师之号。明年，改莅径山，师力辞。帝曰：朝夕相见耳。再便殿，进，两赐御颂。
上堂，僧问：浩浩尘中如何辨主？师曰：中峰顶上塔心尖。
上堂：临济三遭痛棒，大愚言下知归。兴化于大觉棒头，明得黄檗意旨。若作棒会，入地狱如箭射；若不作棒会，入地狱如箭射。众中商量，尽道赤心片片，恩大难酬。总是识情卜度，未出阴界。且如临济悟去，是得黄檗力，是得大愚力？若也见得，许你顶门眼正，肘后符灵。其或未然，更为诸人通个消息。丈夫气宇冲牛斗，一踏鸿门两扇开。
上堂：七手八脚，三头两面，耳听不闻，眼觑不见。苦乐逆顺，打成一片。且道是甚么？路逢死蛇莫打杀，无底蓝子盛将归。
上堂：闻声悟道，落二落三。见色明心，错七错八。生机一路，犹在半途。且道透金刚圈、吞栗棘蓬底是甚么人！披蓑侧立千峰外，引水浇蔬五老前。
嘉泰三年三月二十日，说偈而逝。塔全身于东庵之后，谥普慧宗觉大禅师，塔曰圆鉴。
建宁人。师拈袁州杨岐方会禅师。僧问：如何是佛？会曰：三脚驴子弄蹄行。曰：莫只这便是？会曰：湖南长老。颂曰：杨岐一头驴眼光如电烁踏杀天下人说甚三只脚十月二十三日示寂。
福州朱氏子。晦庵会中得心要，众推为高第。庆元三年，自福之雪峰被旨而主是山。拈药山首造石头之室便问：三乘十二分教，某甲粗知。尝闻南方直指人心，见性成佛，实未明了，伏望指示。头曰：恁么也不得，不恁么也不得，恁么不恁么总不得，子作么生？山罔措。头曰：子因缘不在此，且往马大师处去。山禀命，㳟礼马祖，仍伸前问，祖曰：我有时教伊扬眉瞬目，有时不教伊扬眉瞬目。有时扬眉瞬目者是，有时扬眉瞬目者不是。子作么生？山于言下契悟，便礼拜。祖曰：你见甚么道理便礼拜？山曰：某甲在石头，如蚊子上铁牛。祖曰：汝既如是，善自护持。颂曰：倒腹倾肠说向伊不知何故尚迟疑只今便好猛提取莫待天明失却鸡上堂，举玄沙见僧礼拜，沙云：因我得礼你。师颂曰：因我得礼你，莫放屁撒屎，带累天下人，错认自家底。
上堂，举赵州和尚在东司上见文远侍者过，蓦召文远，远应诺。赵州曰：东司上不可与汝说佛法。师颂曰：明明道不说，此理凭谁识？春风一阵来，满地花狼藉。送行者求僧偈曰：山前麦熟雨初晴桑柘青连柳色新毫发不存风骨露头头总是比丘身十一月十五日示寂。
蜀嘉定许氏，橘洲昙公是其同气。嘉定丁丑，获知丞相鲁国，俾居兹山，创化城接待于双溪之上。详杨汝明记中。十二月十三日示寂，塔于寺之后。
台州周氏子，幼岐嶷，颖悟迈伦。上堂，举乾峰因僧问：十方薄伽梵，一路涅槃门，未审路头在什么处？峰以拄杖画云：在这里。后僧请益云门，门拈起扇子云：扇子蹦跳上三十三天，筑着帝释鼻孔；东海鲤鱼打一棒，雨似盆倾。会么？师曰：唱愈高和愈峻，还他二老者，是十方薄伽梵一路涅槃门，总未踏着在。
上堂，拈拄杖云：蒋山唤这个作拄杖子，诸人亦唤这个作拄杖子，还有缁素也无？阑干虽共倚，山色不同观。作维摩赞，偈云：毗耶示疾放憨痴添得时人满肚疑不是文殊亲勘破者些毛病有谁知书，略曰：此书真老子殿前一本赦书也。今之诸方，道眼不知若何？果能受持此书，则他日大有得力处。浙翁每以此举似于人。璨隐山亦云：常住金榖，除供众之外，几如鸩毒。住持人与司其出入者，才沾着则通身溃烂。律部载之详矣。古人将钱就库下，回生姜煎药，盖可见。今之踞方丈者，非但刮众人钵盂中物以恣口腹，且将以追陪自己，非泛人情。又其甚则剜去搜买珍奇，广作人情，冀迁大刹，只恐他日铁面老子与你计算。七月十七日示寂。
建宁人。有语录十卷，板厄于火。二月二十二日示寂。
生于蜀之梓潼雍氏。九岁，依阴平山道钦出家，经书过目成诵。绍熙五年冬，登具戒。明年，出游至成都，坐夏正法。有老尧首座、瞎堂高弟，师请益坐禅之法，尧曰：禅是何物？坐底是谁？师受其语，昼夜体究。一日如厕，提前话有省。明年辞去，谒佛照于育王，照问曰：何处人？师曰：剑州人。照曰：带得剑来么？师随声便喝。照笑曰：者乌头子也乱做，贫甚无资剃发。故人以乌头子目之。未几，闻破庵住苏之西华秀峰，遂往见焉。
有纯颠者，入室次，横机不让。庵打至法堂，且欲逐出。师解之曰：禅和家争禅亦常事，何止如此？庵曰：岂不闻道，我肚饥，闻板声要吃饭去聻。师闻其语，不觉白汗浃背。逮破庵居灵隐第一座，复往从之。因侍破庵游石笋庵，庵之道者请益曰：胡孙子捉不住，乞师方便。庵曰：用捉他作什么？如风吹水，自然成纹。师在侍傍，平生碍膺之物顿释。岩云巢居吴郡穹窿，迁瑞光及台州瑞岩，皆延师分座。师在瑞岩，忽梦伟衣冠者，持把茅见授。翌日，明州清凉专使至，迨入院，见伽蓝神姓茅，衣冠形貌与畴昔梦无异。升堂开法，一香供破庵。三年迁焦山，升雪窦，被旨移育王。又三年，嵩少林散席，复诏住径山。师居径山二十年，储峙丰积有众如海，号法席全盛。僧问：赵州道，三十年前火炉头有个无宾主话，未曾有人举着，此意如何？师云：舌头拖地。僧云：毕竟如何是无宾主话？师云：言满天下。僧云：只如玄沙闻得云：者老汉脚跟未点地在，又作么生？师云：一坑埋着。僧云：可谓焦砖打着连底冻，赤眼撞着火柴头。师云：一画画断。
上堂：灵山指月，曹溪话月，递代相传，证龟成鳖。范上座寻常有一张口挂在壁上未曾动着，今日无端入这行户。事到如今，只得东西，未免拈起多年历日，于中点出些子误赚处说似诸人。且要郭大、李二、邓四、张三，知得江南两浙春寒秋。虽然如是，黄河三千年一度清。
上堂：若论个事，直是省要易会，多是诸人自作艰难，自作障碍。所以有时东廊西廊，见诸人和南问讯，山僧便乃低头相接。其实无他，只要诸人识得长老是西川隆庆府人氏。若识得去，便与诸人打些乡谈，说些乡话。如今且未说你识得长老，且各自知得自家乡贯也得。还知么？明州六县，奉化八乡。
上堂：五峰门下，百种全无，僧床迫窄，堂供萧疏。脚下踏着底破砖头、碎瓦砾，面前撞见底王獦獠、李麻胡。恁么薄福住山，真个孤负老胡。虽然如是，更点分明。
上堂：一夏已满，无事不办，遂府钵盂，邛州磁碗。理宗尝召见于修政殿，奏详明。上为之动色，赐金襕僧伽梨。仍宣诣慈明殿升座，上垂帘而听。以师所说法要，示参政陈公贵。陈公奏云：简明直截，有补圣治。乃赐佛鉴禅师号，并缣帛金银等物。先是，师住山之明年寺毁，师逆知其数，不动容经意。三年寺成，阅六年复毁。师不惊不变而助施云凑，不数年寺宇崇丽。师去寺四十里，筑室数百楹，接待云水，赐额万年正续。又西数百武，结庵一区，为归藏所。上建重阁，秘藏后先所赐御翰。敞室东西，偏奉祖师与先世香火。遇始生日，为饭僧佛事，以荐福。盖蜀乱，师之先祀遂绝，故兹祠奉，以旌孝慕。上闻而嘉叹，赐扁曰圆照。淳祐戊申秋，筑室明月池上，榜曰退耕。乞老于朝，而旧疾适作。己酉三月旦日，升堂示众曰：山僧既老且病，无力得与诸人东语西话。今日勉强出来，从前所说不到底，尽情向诸人面前抖擞去也。遂起身抖衣云：是多少？十五日，集两班画后事，亲书遗表，及遗书十数言。笑谐谑如平时，医者诊视次，师谓曰：你未识这一脉在。三月十八日明，索笔书偈曰：来时空索索去也赤条条更要问端的天台有石桥移顷而逝。遗表上闻，上遣中使降香赐币，奉全身葬于正续之侧，塔曰圆照。禀法分化，有雪岩钦、断桥伦、西岩惠等，郁为大宗匠云。
武信长江荀氏子，母郭氏。生而丰上短下，资性绝人。少长以进士业应诏不利，弃之受释氏学。诣梓州妙音院，礼修证为落发师。游成都，习经论于圣慈，以名相厌人，复弃去。绍熙壬子，出峡回翔荆楚间。时松源岳唱密庵之道于饶之荐福，径造其庐，以岁饥不受。会曹源，以云居首座，生出世妙果。师才入门，闻语有省。参堂俾侍香，朝从夕游，老拳痛棒不少贷，平生知见至是多无影响。曹源徙龟峰，师复侍行。久之，以偈辞。游浙有曰：尚余穷相一双手，要向诸方痒处爬。江湖盛传。至杭时，松源主灵隐，门严户峻，八阅月不获入室。或以失士告，源曰：我已八字打开挂搭他，自是他当面而蹉过了。师闻其语，彻见曹源于妙果、龟峰时嘻笑怒骂皆为人善巧方便。嘉定己卯，由径山第一座出世嘉禾光孝，时英灵衲子皆在会下。道闻于朝，忠献史卫王以堂帖除蒋山。濒江卑涝，下田无秋，师忍饥鸣道，行乞养士，居十三年无倦。嘉熙己亥，侍郎曹公豳帅闽以鼓山来聘。未行，雪峰牒至，领事半年而天童诏下。众集如海，法度修明，虽宏智盛时，殆不之过。育王虚席摄住持事，往来说法两山间。
上堂曰：天童用底来，育王用不着；育王用底归，天童用不着。虽然如是，用不着处用有余，一箭双雕随手落。
淳祐甲辰，有旨移灵隐。师谓：大父密庵、伯父松源弘道之地方，欲奋励力振祖风，而世故有不满其意者。伐鼓辞众，归隐金陵。京兆尹遣属官追挽，不可。朝命以虎丘养老，不就。留守虚斋赵公以蒋山起之，不应。戊申春，育王笑翁散席，朝论以大觉故家不轻畀付，特召师隐所，三返卒不奉诏。明年，京尹赵公以法华请开山，将领事，而来牒住径山之命继至。师欲以法华并辞，自谓：不赴法华则不信，重违君命则不恭。失恭与信，何以为后学法？乃翻然而作，留法华逾月，即登径山，故人神响应，欢声若雷。
上堂，僧问：心佛及众生是三无差别，如何是过去心？师曰：故待冷来看。僧云：如何是现在心？师曰：你问我答。僧云：如何是未来心？师曰：后次上堂向你道。僧问：如何过去佛？师曰：去年梅。僧问：如何是现在佛？师曰：今岁柳。僧问：如何是未来佛？师曰：颜色馨香依旧。僧问：如何是过去差别智？师以拂子击禅床左边。僧问：如何是现在差别智？师以拂子击禅床右边。僧问：如何是未来差别智？师以拂子中间点一点。僧云：心佛众生无向背，十方刹海一毫收。便礼拜。师乃曰：过去心不可得，未来心不可得，现在心不可得，三世既不可得，唤甚么作差别智？若人见得彻去，三世诸佛，无一时不在诸人顶额上转大法轮，更来这里挨肩并足讨什么碗？以拄杖一时赶散。
结夏上堂：圆觉伽蓝尘尘有路，坐断去来顿空今古。那里十三这边十五，后先不差毫发许。可笑黄面瞿昙，至今不知落处。
上堂：尽乾坤大地，无丝毫许大。是汝诸人，横担拄杖绕四天下行脚，道我无处不到无事不知。且道西天那兰院寺戒贤论师，今日说什么法？便下座。
上堂：有一人一念顿证堕在佛数，有一人累劫阐提不愿成佛，且道那个合受人天供养？良久云：蝶穿芳径双眉湿，蜂掠残花两股肥。
临示寂，手书龛记并遗书十数，且曰：无准忌在三月十八日，吾以十五日即行，不能办香修供矣。说偈书赞，嬉笑言论如平时。侍僧以遗偈请，麾斥不顾。已而笑谓侍者曰：末后一句无可商量，只要个人直下承当。即命笔书辞众。十四日，上堂语至夜分，起坐移顷而逝。寿八十二，腊六十一。茶毗舍利五色者无数，其徒遵治命奉骨归葬金陵玉山庵。学者追慕不忍，舍分其半，建塔菖蒲田玉芝庵。
西蜀眉州人。上堂，举僧问九峰和尚：如何是学人自己？峰曰：更问阿谁？僧云：便恁么承当时如何？峰曰：须弥还更戴须弥。师颂曰：自家冷暖自家知祖意西来更问谁全体承当全体是须弥顶上戴须弥拈黄龙祖心禅师因黄山谷太史乞指㨗径处。龙曰：秪如仲尼道：二三子以我为隐乎？吾无隐乎尔。太史居常如何理论？公拟，龙曰：不是，不是。公迷闷不已。一日侍龙山行次，时岩桂盛放，龙曰：闻木樨花香么？曰：闻。龙曰：吾无隐乎尔。公释然，即拜之曰：和尚恁么老婆心。龙笑曰：秪要公到家耳。颂曰：渠侬家住白云乡南北东西路渺几度欲归归未得忽闻岩桂送幽香又送僧偈曰：未到双林见旧游眉横新月眼横秋寒暄未举宜先问因甚桥流水不流六月初九日示寂。
闽之侯官林氏子，母陈。家世业儒，疏眉秀目，哆口丰颐。从季父智隆于宛陵光孝。十八得度受具。初见铁牛印，少室睦，无际派，追随甚久。参浙翁于天童，针芥难投，自知未及。再参于双径，翁笑迎曰：汝来耶。一夕坐檐间，闻更三，转入室，曳履而蹶，如梦忽醒。翌朝造室，翁举赵州洗钵盂话，师将启吻，翁遽止之，平生疑情当下冰释。绍定戊子，四明制阃胡公，以小净慈致之，历住香山、万寿、雪窦、育王、净慈、灵隐、径坞八山。所至革弊支倾，广容徒众。开炉上堂，举赵州和尚示众云：老僧三十年前，在南方火炉头，有个无宾主话，直至如今无人举着。师云：森罗万象，明暗色空，日夜举扬，赵州古佛不是不知，只为贪程太速。
上堂：杨岐眼中睛，临济顶上髓。一不成二不是，点着不来，白云万里。
佛成道日，上堂：错错，六载草䋲空自缚；了了，开着眼来天大晓。古今天地、古今日月、古今星辰，拍云剑去久矣，切忌刻舟。
上堂：云门放洞山三顿棒，嚼饭喂婴孩；黄檗打临济三顿棒，按牛头吃草。只今不犯丝毫，有个方便。良久云：大事为你不得，小事自家担当。
上堂：非风幡动，仁者心动，浣盆浣盆；非风铃鸣，我心鸣耳，漆桶漆桶。尽古往今来，和泥脱墼有什么限，还知万寿落处么？劫石有消日，虚空无尽时。
上堂：十字街头石幢子，无你遮护处；一声江上侍郎来，无你回避处。衲僧家早出暮入，脚前脚后也须子细。忽然筑着磕着，净慈拄杖别有分付。
上堂：一升三合，拄杖头边，万水千山，草鞋跟底。未言先领，谁家灶里无烟？撩起便行，是处井中有水。莫道空来又空去，许多途路不相孤。
上堂：一句绝离微，浑沦无缝罅。善财七日寻觅不得，赵州五年分疏不下。灵山今日快便难逢，为通一线。六月卖松风，人间恐无价。
上堂：绕禅床一匝，挥香案一下，转藏已竟，讲经已竟，若具着眼目，方知落处。其或未然，依经解义，三世佛冤，离经一字，还同魔说。
上堂：赵州吃茶去，金牛吃饭来。龙门多上客，有人续得末后句，许你入阿字法门。景定四年六月十四日示寂，寿七十五，夏五十八。
婺州人，圆悟五世孙也。功用比圆悟益弘，际遇穆陵，宠遇甚至。初见痴钝，室中僧问：如何是佛？师答曰：烂冬瓜。复成颂曰：如何是佛烂冬瓜咬着冰霜透齿牙根蒂虽然无窖子一年一度一开花又尝作偈寄呈痴钝曰：钟山白刃赤身挨几度曾经被活埋一自人亡家破后了知无位可安排结夏小参：我此一宗正令全提，如暴风卒雨鼓荡无前，石火电光追奔不及。举意即迷源，抬眸已蹉过。不是目前法，莫生种种心。纵汝三种互修克期取证，第一头第三首，万柱千撑转见气急。殊不知髑髅未具己眼，先明呱地一声，千了百当。然虽如是，亲证者万无一二，错会者数有河沙。
佛成道日颂曰：六年雪岭方成道打失从前鬼眼睛满面惭惶无著处至今生怕是明星十二月初十日示寂。
通州静海潘氏子，母朱氏。邑之利和寺妙观，其诸父也，谓其父母曰：是子生而有异，却荤胾，殆亦夙种，盍俾出家？父母然之。年十九，剃受具。参浙翁于径山，翁问：汝何处人？师曰：淮人。翁曰：泗洲大圣为什么在杨州出现？师曰：今日又在杭州撞着。翁曰：且得没交涉。师徐曰：自远趋风。翁以师警敏，欲大激发，未容其参堂，才见便云：下一转语来。拟开口，即喝。师以书上，又以颂呈，末句云：空教回首望长安。翁云：这里是什么所在？师曰：谢和尚挂搭。始密就入室之列，已而命掌记。
翁既寂，师出世通之光孝，迁吴城双塔、金陵清凉、天台万年、苏之万寿、东嘉江心。而四明育王虚席，庙堂奏师补处，迁杭之净慈、灵隐、径山。其住径山歉余，逋券山积，僧残屋老。未几，楼阁矗霄，云衲踵至，不减浙翁全盛气象。俄示疾，嘱其徒为吾袝一穴于东涧，见生死不忘奉师之意。六月初十日，浴讫书偈而逝。尝举达摩偈曰：踏翻地轴与天关合国人追不再还去去一身轻似叶长江千古浪如山四明人。出世嘉禾兴圣，迁光孝、明之显孝、延福、瑞岩、婺之宝林、四明育王、柏岩、杭之净慈，凡历住十刹。咸淳十年，诏住径山。师室中垂语曰：己眼未明底，因甚将虚空作布裤着？画地为牢，因甚透者个不过？入海算沙底，因甚向针锋头上翘足？僧问：声前一句，不堕常机。转位就功，如何相见？师云：问讯不出手。僧云：且道天子万年作么生？师云：瑞草生嘉运，林花结早春。僧云：直得九州四海，雷动风飞。师云：出门惟恐不先到。
上堂：春风如刀，春雨如膏，衲僧门下，何用忉忉？
上堂：言而足，终日言而尽道；言而不足，终日言而尽物。且道，道与物是一是二？若道是一，为甚么客山高，主山低？若道是二，为甚么天地一指，万物一马？个里缁素得出，还你草鞋钱。不然，但愿来年蚕麦熟，罗睺罗鬼与一文。
结夏上堂：有一人日销万两黄金，同此圣制，只是无人认得。若有人认得，许伊日销万两黄金。
上堂曰：虚堂初无门户，与人近，亦不置之于无何有之乡。只要诸人如铁入土，与土俱化，然后可以发越。其如运粪人者，吾未如之何。
上堂，举松源师祖临示寂告众云：久参兄弟，正路上行者，有只不能用黑豆法。临济之道，将泯绝无闻。伤哉！拈云：鹫峰老人似倚杖骑马，虽无僵仆之患，未免观者丑。
师先在净慈，入院日，问答绝。忽天使踵门传旨，问：赵州因甚八十行脚，虚堂因甚八十住山？师即举赵州行脚到临济话，颂曰：赵州八十方行脚，虚堂八十再住山，别有一机恢佛祖，九重城里动龙颜。使以颂回奏，上大悦，特赐米伍百石、绢一百缣，开堂安众。
十月初八日示寂，塔于直岭下，曰天然。
先是高丽国王请师于彼国，说法八载。还山，问法弟子，常随千指。后嘉靖间，高丽遣法嗣至山扫塔云：彼国法道甚盛焉。
朕闻江左有蕴道禅人，德性冰霜，净行林野。朕虚心瞻企，渴仰悬悬，有感必通，国亦大庆。愿和尚远降中天，尽朕皈向，而不违愿力，应物现形。今遣内侍黄凤宣旨，特到诏迎，速副朕心。春暄，师得安否？遣此不多及。来令本府县供送，凡到府州，开净院安置，官吏不许谒见，疲师心力。弟子不算多少，听其随侍。
淮浙发运措置和籴所状准省劄。备据临安府径山兴圣万寿禅寺特差住持僧心月状奉：本寺系朝廷第一祈祷雨旸感应去处；累奉圣旨蠲免诸般差、科、敷、役等事，并有省劄。昨被不照，敷籴米九千余石；本寺九月内具奏，恭奉圣旨宣谕平江府发运，照上天竺恩，蠲免科敷，即具依应。闻奏已，得余发运呈免，回奏讫。元照本寺已得指挥蠲免。劄下平江府发运司及本寺，照应永免科籴之患，劄付本司契勘。去年承准蠲免和籴指挥，禀尚书省准此，本所照得，昨准朝廷指挥抛籴。淳祐十一年，分百万仓米斛，本所准行，照劄行下诸县劝籴。当年九月二十三日，据临安府径山兴圣万寿禅寺知事僧悟心状理，各县不照指挥蠲免，敷籴米九千余石。窃念本寺安众浩大，与官民户事体不同。况上天竺与本寺恩例一体而行；上天竺既照指挥不科，本寺亦当蠲免。乞照例行下各县，照应免科。本寺年例劝籴米，籍诸县计九千余石。今据本寺状，乞蠲免，以为供众之用。但上项米皆系已派定数，本所遂别行指挥各照诸县之额，且与从免。帖长洲、常熟、昆山、嘉定县，将所劝本寺米斛免籴。仍帖径山万寿禅寺，照应永免。准前项省劄，伏乞照会申闻。
据径山能仁禅院知事僧净鉴状，称本院承前住当山讷和尚退居庆恩院住持。小师惠初等立据，说是庆恩院一针一芥，并是本师将衣钵钱建造殿宇；并置田地，准备养老送终、香火安众、焚修追远去处。今来本师化去，真身归殡径山白云庵建㙮。每年忌辰祭奠，实无所出。集众小师议定：每遇忌辰，就庆恩院常住取。先是，本师原用衣钵钱置到田地数内，拨米二十石入径山白云塔头追修及香火支用。且净鉴委见佛海妙空讷和尚于庆恩及径山之住持功迹；切恐庆恩院日后忽作名色，更改住持；于斯难为分雪。乞执状立石，永远为照。每年不拘水旱，支拨前项米斛，贵得香火不绝。司府寻行下僧司勘会去后。今据本司申结，寻即差人前去勘会责。据庆恩院甲乙住持僧惠初等状，为见本师妙空佛海大师昔住灵隐寺，过此，因见金人焚毁，空地一方；本司即将衣钵钱于上建造殿宇，轮藏库司具备，退归径山白云庵。蒙司府给帖，今惠初于小师数内轮差一僧，作甲乙住持，为国焚修。本司又将衣钵钱置买田地贰拾余顷，因界打量，尽归本院常住，为户所收花息，永克香灯，次备供众追远之费。师于绍兴五年，奉来住持径山，建塔白云庵。请僧在此看守；责令庆恩院常住，每年供上白糙米二十石。惠初与小师议定：本院实立文据，付径山塔为凭，令蒙勘会；且惠初等委初诈胃诸般违碍等情，所供是实，如有异同，甘罪不辞。又据径山能仁禅院知事僧净鉴状，词入石即无诸般违碍等事，所供是实，如有异同，甘罪不辞。本司所据各人供证，委的即无诈冒。除责状入案外，保明是实。乞照会施行，呈奉台判行照。
世人灾害有三，往往皆不自知，故其灾害周流方寸间，日夜无息，古今未尝有能尽去者。所以释迦成道，教化众生，指迷破昏，乃云灾害之三者，曰贪、嗔、痴。斯三者孰能不备？孰备而不殃？所以古今不备者，圣人是也；虽备而不殃者，贤人是也。洪武九年春，遐游天界，见住持僧宗泐博通古今，儒术深明。询问僧之苦行，本面家风，果幽静。曰：是僧动止异常，因识儒书，大知礼义，又非林泉之士，于是朕命育发须以官之。当时本僧姑且奉命而不辞，待至发长数寸，将召而官之，其僧再辞而求免，愿终世于释门。吁难哉！世人之于世，谁不欲富贵、妻子，名彰于世者欤？是僧却富贵，弗美妻妾，可谓三害之中善却一者欤！人将谓是僧生性淡薄有是欤，抑玄悟之有知而若是欤？不然其僧性淡薄玄悟，不可以言貌而见。盖丈夫之气，初志不夺，斯僧是其人也！特听免官放老山林。其世之三害，僧不为一害所迷，妙哉！
朕惟佛氏之道，清净慈仁，弘深广大，包含万有，贯彻微妙，利益幽明，功德无量比者。仁孝皇后崩逝，举荐扬之科，启无遮之会，广集僧伽，讽扬经典。百日之间，嘉祯翕集，慧灯降于舍刹，法云覆于绀园。绣绚五文，辉灿诸品，毫光累现，众彩毕呈。天花雨宣，满祗林之宝树；缟鹤飞舞，绕碧落之幡。佛之舍利，或流辉于梵宫，或腾耀于宝塔，开照空之菡萏，烂涌地之摩尼，动若骊珠，炳焕午夜，晃如虹彩，烛影丹宵。宝殿之前，圆结金梅之果；长干之境，秀产琼芝之祥。若斯显灵，难以悉举，皆由尔众毗尼克谨，梵行清修，澜翻八藏之文，悟解三乘之旨，秉至诚以奉朕命，摅精意以扣佛慈。其中亦有至人，道化高妙，飞行变化，隐显莫测，感应朕诚心，来临法会，证明善功。朕德薄有未能知，藉兹众善，遂致感通，睹瑞应之蕃，臻想神灵之济度。超游极乐，信有明征，朕实欢愉，特加褒奖。夫观百川之流者，必至海乃止；亏一篑之功者，则为山不成。尔等益勤精进，庶永谢于尘缘；究竟真空，期早登于觉地。利生助化，翼我皇家。钦哉，故谕。
朕发诚心，印造大藏经，颁施在京，及天下名山寺院供奉，经首护来，已谕其由。尔住持及僧众人等，务要虔洁供安，朝夕礼诵，保安眇躬康泰，宫壶肃清。忏已往愆尤，祈无疆寿福，民安国泰，天下太平，俾四海八方，同归仁慈善教，朕成㳟已无为之治道焉。今准钦差苏、杭等处，提督织造兼理苏、松、常、镇税务，司礼监太监孙隆奏请，前去彼处供安，各宜仰体知悉。钦哉，故谕。
臣僧蕴闻窃以佛祖之道，虽非文字语言所及，而发扬流布，必有所假而后明。譬如以手指月，手之与月，初不相干，然知手之所指，则知月之所在。是以一大藏教，为世标准。于今赖之臣山野微贱，遭值圣明，屡获瞻望清光，禀承音旨，圣言高远非凡所及，斯道庆幸有待而兴。窃欣希阔之逢，敢陈诚切之恳。伏念臣先师前住径山，大慧禅师宗杲敏悟英发直受正传，善巧方便开悟后学。其平日提唱语要，臣随处记录，皆已成书。既为广录三十卷，又为语录十卷，谨缮写诣阙上进，伏望万机之暇，俯垂省览。臣又伏见真宗皇帝景德年中，以僧道原所集传灯录颁降入藏。今臣所进先师语录十卷，欲乞圣慈依上件体例，特赐指挥亦令入藏，用广流通，使后学皆得预闻，在先师益为不朽。臣无任战灼，俟命之至。
此事亘古亘今，漫天漫地，端视侧视，直视横视，开视阖视，明视暗视，无不视，亦无所视，亦无无不视无所视。直敢道，谓正即离，谓法即尘，谓眼即凿，谓藏即塞，是故这四个字，直须撇向大洋海里，方免担枷带索，受人圈䙡。然虽如此，初机钝根，也要得一则半则胡言汉，觑来觑去，绽些光景。此时正好命舍身，单枪直进，如老鼠入牛角，挨墙拶壁，更无去处。正迷闷中，猛忽地头破额裂，通身流汗，得个休歇，始知法眼、慧眼、天眼、佛眼，只是一双凡眼。到这里说道学人事毕也且未在。履斋老子即说偈言：若以色见我，以音声求我，是人行邪道，不能见如来。
正法眼藏已足概妙喜家风。顾当时入室，如张无垢，犹以忠国致疑，而公独抉开四字，直示五眼，宣扬妙旨，无此痛快。嗟乎！公可谓了窥印度，警策迷方者矣。公相业冠赵宋，所在尸祝余杭亦有专祠，人苐知为洞霄提举，而不知实径山津梁也。故录此以存什一云。
古鼎禅师铭公，以临济十七世孙，四坐道场，为黑白之所宗仰。一旦祝江浙省垣，现白光三道。丞相康里公见之，极加敬礼。未几将示寂，语其徒曰：观世音莲台至矣。安坐而逝。及火化，舌根齿牙数珠俱不坏，五色舍利灿烂无数。国史危先生已摭其行业，为文勒诸碑，而四会语未有序之者。师之得法上首，今天界禅寺西白金公属濂作之。濂览已，合爪言曰：是真正语，是不著有无语，是雷轰电扫语。学者随所悟入，如慈云遍覆，法语普沾。小大根茎，皆获生成。非入正知见，具大力量者，孰能与于此？呜呼！世安复有斯人乎哉？非果无之也，求其真淳无伪若师者，鲜也。濂既为叙其事，复歆艳之。歆艳之不足，复作伽陀一章赞之。其辞曰：我观我师四会语一言一句皆真实河沙妙义总含藏其中无余亦无欠及至能所齐泯时欲觅片言不可得有如十万虚空界种种色相皆现前或飞或潜或动植以至洪纤高下等枯荣生死及崩竭了然不虚空相而亦不出于虚空真相如如不动故卬昔尝登寂照场耳边一喝三日聋惟聋故使功用绝绝后通身皆是耳自兹出世入翁川翁川海水亦生耳但闻鱼龙哮吼声即使波涛增汹涌继升补陀洛伽山合掌问讯观世音目能观色耳闻声音声何独以目观不知本来无耳目见所不见闻不闻尽大千界无碍者中天竺国凌霄峰所谈妙法皆如是只因妙法法难思结集已落第二义眉间放出白毫光七宝莲台向空至此皆游戏神通事于师之道不相摄师之道大不思义千古赞叹莫能尽姑以第二门中观可以洗空于结习可以触动于悟机可以速证于菩提是宜流通于世间视如照耀光明幢我言或诬有如水根有利钝，故所教有异同；悟有浅深，故所印有大小。施其善巧之力，释彼结习之固，非假言辞难穷实际，所以达摩历辨于六宗，临济有发于三要，照耀今古，函盖乾坤，兹其为巨浸之舆梁，作昏衢之灯烛也欤！有若悦堂颜公禅师，以东屿正嫡，弘西来大宗。初住昆山之东禅，转吴门之万寿，升虎林之南屏，遂陟双径。树大法幢，凡四坐道场，名闻京国。遣使者再下玺书，护其教，且有金襕法衣之赐。藩王大臣无不函香问道，黑白骏奔如众归市。禅师随机接引沾被为多，其善诱弗倦，则春气津津，太和袭人也；其发蒙撤蔀，则翳卷太清，冰释洪河也；其警省振励，则震雷虩虩，䘮厥匕箸也；其含弘摄授，则山不让尘，海不择流也。由是而观，所教有同异，非根有利钝者欤？所印有小大，非悟有浅深者欤？前谓施善巧释结习，假言辞穷实际者，其道岂不在于斯欤！昔者先师黄文献公，现宰官身，敷宣般若，与禅师为方外交。而禅师受度婺之宝林，又在予父母之邦，兹缘契，实繁中情。禅师上首南峰珵公，得法最蚤，乃出四会语，俾题首简。予窃闻之，入奥室者能探于幽邃，升危岑者始瞩于。松月大师印公，禅师之狮子，法海之长鲸也。其称禅师之道，高于圆照、佛照二公，其言岂虚发者哉！惟贤知贤，益可征矣。仰前哲之风，徽作后武之矩度。究其遗辙，足证新功。是录之行，其必有超然独得于语言之外者乎！
云栖曰：四会语录今无存。松月亦未知何许，而曰：道高于圆照、佛照，夫二公岂易及哉！而曰：过之，更俟贤者考正。
寂照和尚元叟端公既示寂金华，黄文献公为铭其㙮，蜀郡虞文靖公为序其四会语，二公以文辞名天下，亦云备矣。其入室弟子清泰子楩、金山惠明、天宁祖阐，复合辞请曰：旧刊所录先师语，不幸毁于兵。然非此，无以见道之所存。窃惧不传，子楩三人者已协力命印生重雕之矣。敢重以首简，请为序。虽然序犹可略也，先师事迹多涉神异状行者，辄讳而不书。神异之事，大乘者固所不乐闻，苟录以示入道之士，亦足以起其正信，初何伤乎！愿并识之序中。予不敢辞。子楩等言，公平顶古貌，眼光铄人，颔下数髯，磔立凛然，如雪后孤松。坐则挺峙，行不旋顾，英风逼人，凛如也。所过之处，众方欢哗如雷，闻履声辄曰：端书记来矣！噤默如无人。宾友相从，未尝与谈人间细故。舍大法，不发一言。秉性坚凝，确乎不可拔。自为大僧至化灭，无一夕脱衣而寝。其从南屏归化城受经，夏夕启窗而卧，忽一梵僧飞锡而来，与谈般若枢要，亹亹不绝。未几，腾空而去。虎岩师主双径时，尝言道家者流，有上章谒帝者，其还甚迟，因叩之，答云：为径山四十八代住持，故天阍久不开尔。公正符其数。公朝京师，梦径山潭龙君，持金匙举食食公，数凡十又八。公主法席，实十八春秋也。公将示灭，所剪爪发，留瘗化城幻有庵。逮启视之，舍利累累然生矣。公之遗事有若此者，皆宜补书以见于世，不可略也。盖公道契佛祖，名震华夏，诚堪舆间气之所钟。其祥应之至，亦出自然，非苟涉于神怪者比也。文献所谓门庭之盛，规重矩叠，法雷普震，裂地轰天，文靖所谓譬诸名藩，镇以宿将，隐然持重，风霆不惊，握机行令，舒卷自由，足以使方城连戍，有所仰放，不敢逾越，其言诚不诬哉！濂何敢复赞一辞？颇念文靖之学，粗闻而知之，又执弟子之役于文献之门者最久。于是剿其绪论，重申之如此。呜呼！公之四会语，其尚假濂文以传之哉！子楩，字用堂；惠明，字性源；祖阐，字仲猷，皆设化一方，黑白咸皈仰云。
或问于濂曰：世间至大者何物也？曰：天与地也。曰：至明者又何物也？曰：日与月也。曰：然则佛法亦明且大也，其与天地日月并乎？曰：非然也。曰：其义何居？曰：天地日月寓乎形者也。形则有成坏，有限量。虽百亿妙高山，中涵百亿两曜，百亿四天下，以至于恒河沙数皆有穷也，皆有止也。此无他，囿乎物者也。若如来大法，则不然。既无体假，又无方所，吾不为成，孰能为之坏？吾不为后，孰能为之先？吾不能为之下，孰能为之上？乎，忽乎，旷乎，漠乎，微妙而圆通乎，其小无内，其大无外，真如独露，无非道者。所以超乎天地之外，出乎日月之上。大而至于不可象，斯为大矣；明而至于不可名，斯为明矣。是故以有情言之，则四圣以至六凡，或觉或迷，佛法无乎不具也；以无情言之，则火水土石与彼草木，或洪或纤，佛法无乎不在也。三乘十二分教，不能尽宣也；八万四千尘劳门，不能污也。呜呼！罄徂徕之松以为煤，断淇园之竹以为管，其能尽赞颂之美乎！然而佛法固明且大也，其灵明之在人者，万劫虽远不离当念。一念不立，即证菩提，亦在夫自勉之而已。濂虽不敏，每遇学佛者，喜谈而乐道之，初不以其证入浅深，而有间其意，颇有见于斯也。径山住持以中禅师，名智及，学徒尊之，号曰愚庵。俗姓某，世居姑苏，得法于元叟端公，历住隆教、普慈二刹，帝师锡以明辩正宗广慧禅师之号。已而，升净慈，遂主径山。四据高座敷扬佛法，以耸人天龙鬼之听，缁素相从如云归岫。其弟子某会粹成书，介吾友用堂楩公请文以题其首。濂悬灯而疾读之，其解人胶缠，如鹰脱绦旋，摩云而奋飞也；其方便为人，如慈母爱子，一步而三顾也；其宏机密用，如大将临阵，旗鼓动而矢石集也。诚一代之宗师，而有德有言者欤！虽不二门中一法不存，何况于言？览者，当求禅师言外之意，使意见两忘，而忘忘亦忘，方近道矣！呜呼！佛法超乎天地之外，出乎日月之上，岂细故哉？人患不求之尔！今极其赞颂，而书于此录之端，实欲起人之敬信也。绘画虚空，非愚则惑，濂盖无以逃其责矣！
自古沙门虽息欲归于无为，而好与贤士大夫游，何也？盖其人，乃世之颖敏悫愿者，假浮屠之名以为高，托文章之流以为胜，如道安于凿齿、慧远于元亮、道林于居易、文畅于退之、宗元。彼尊竺土之法，此服先王之教，二者固未尝不相侔，而贤士大夫亦乐与之游，浸淫乎恬淡枯寂之境也。月江净禅师，颀身伟貌，德本宿植，觉由性禀。以真乘法印，参儒典并用，默而能融，辩而不肆。所著诗文皆有足观，尤以接物利生为己任。总司闻其贤，举公授径山住持。夫径山天下首刹，唐代宗朝国一钦禅师为开山第一祖。得其传为大慧杲，杲传佛照光，光传妙峰善，善传藏叟珍，珍传元叟端，端传灵隐幻隐明，明传正庵訚净。师乃正庵法子也。往时翰林侍讲王公时彦，在秘阁纂修，少师姚公实总其事。二公论及东南名僧，净师亦居其一。师推悟理而信，故于孔氏之学，习而不懈；释氏之教，行而不怠。虽小戒律，如践青折萌、盥手泛席之类，未尝放心。是故异夫纵诞谲乱假托之所为者焉。观少师姚公所重修记、春坊大学士曾公灵征记，则净师之历职功行，贤士大夫之敬礼推许，从可见矣！况径山与竺干鹫岭，鼎峙角立，净师又得正庵嫡传。方今朝廷清明，裒崇释道，而净师蹑空驱锡，舍筏振尘于五髻凌霄之间。说法度人，脱去秽累；行道化凡，超诣觉路。兴起少林、妙喜之家，世以擅重于千载之后，此香火缘也。予虽非退之、宗元文章之流可以增高益胜，然有乡曲难忘之情。故其行乐为致辞，以告于慕道风重文雅好事者云。
学有及物之功，文为载道之器。学而不能利乎物，徒学也；文而不能衍乎道，空文也。若夫推其道，发于文章，肆其学，以援斯人，宋明教嵩禅师其人欤！嗟夫！吾佛之教法，心法也。生灵同而有焉，但为虚所蔽，不能显现。汩四生沦六，何由得已哉！而吾佛愍之，以此心法，随器而谕，俾各得乎本有。或者不仰恩怀德，反生讥毁，是则自毁其心，非毁其教法也。教中所谓，世智辨聪，八难之一，且不信而毁，又为虚所蔽。若虚所蔽，或能了即真；不信而毁，则自昧其心。犹种之败芽之焦，不复有发生之日矣！得不尤可愍哉！而明教性禀生知，能体佛意，学则必欲援世，非徒学也；文则必在明道，非空文也。况是时天下学士，宗韩氏以拒我。故劝书原教诸文，不得不作焉！学者总梓，号镡津文集。斯文行世，真救世明道之要术也，可一日而无哉！旧版湮没，人皆痛惜。嘉禾天宁首座天全睿公，乃东海慧眼弘辨禅师之弟子，施衣资，重梓流行，其亦明教之心也欤！板既成，请叙其后。蒙晚生读其文集，有不得执笔从游之叹。今获厕名于后，不亦大幸乎！不亦大幸乎！
此六十二代祖师琇公文也。旧志第载其倚杖而逝，未详说法。因存此文，以表其一班云。
径山痴绝禅师既示寂，其徒了源，以师平生提唱语一编示锡山尤曰：子知吾师者，盍为叙引以传？余晚识师，得其数语受用，因不复辞。余观近世尊宿语录，多成窠臼，惟痴绝师独较些子。盖其得处超轶，用处洒落，故平生室中，不许人下语。专以此着，罗龙打凤，而学者鲜能凑泊。门庭高峻，屹然宗匠之灵光。今也则亡，徒存剑迹。非其种草，孰识苦心？必有护持，流通久远矣！
杭之径山禅寺住持虚席，僧录以为兹寺乃五山之首，补厥处者，非戒行学业夐出于其众者不可。于是加慎择之，而得一清，天上人焉。右街、善世两庵宗师，即举之于礼部。上人领劄南行，中外士夫需言为赠。上人生江右文献之邦，为名家子，自幼学出世法于庐陵邑之多宝寺，正宗和尚实为厥师。上人根性坚利，志力勤笃，遂能因师之教，悟玄义于杂花。视师之行，绝三业于满分。既而观光上国，复承指授于僧录右街觉义云海和尚，获掌藏钥于弘慈普应禅师，前天界住山会中。正统初，得古刹废址于都城西山之麓，慨然有兴复之志。由是罄鬻衣资，并募众缘，度工庀材，招提是建。事闻于朝，得赐额曰弘庆禅寺，而上人遂为开山第一代住持。兹之膺荐，而有径山之行也。得不由其行业之素著千人乎！予闻径山众灵，所萃五峰高耸，乃国一钦禅师卓锡之地。自唐至今历世已久，自国一以来，相续而主兹席者，盖六十有余人矣。上人当视其行业，与己何如哉？同其所同，而勉其所未至，俾列名于诸师之间。人将指而议之曰：此可为径山之贤住持也，此可以振后而光前也。则上人之所得者，不既多乎是用，书而赠之。
天下山水奇秀，则吴、越称首。越则有天台、四明为尚，吴则有天目居最。径山乃天目东北峰，比诸峰又复奇胜。其顶则五峰周抱，中有平地，实洞天耳。承天禅院居北焉，余闻是山是寺之名久矣。大中祥符辛亥，奉命司宪于郡，日无清暇，故莫遂访焉。今年孟夏，既获美代，心腑清适，有命驾之兴，快畴昔之素。俄至于是，见其峰峦胜异，草木鲜莹，基构高下，甍檐萦带，非丹青之可状，非咏歌之可记。乃问诸僧开山之事，始先贤之灵迹，其说颇骇人之耳焉。再征其据，乃得石碑数片，旧录一卷。考其事实，得诸僧之说半焉。而又乘笔者记述事迹，或得前而遗后，或得后而遗前，观之者莫能尽见始末之实。余惜此山之奇绝，高先贤之茂行，痛其郡记错杂，难尽行于世，使好事者不能传之。乃命笔总集其事，使终始一贯，前后无失。然其事得于古石者存之，传于人口者勿载，欲后之见者不复疑焉。
凡集之歆慕于当时而传于不朽者，非以其迹，以其实。迹无实，罔以征；实无迹，终莫能废。故古之圣贤所遗之坟索诗、书、易、春秋、礼乐，以至百家子史等籍，皆灿然千古犹一日也。何哉？以其有实之可以垂教万世，而为法于天下耳。我宗门自竺干七佛迨于六祖，以及千七百家，咸有经论篇章敷宣无量妙义以显示真宗。故自周抵今之喆圣明王、公卿大夫士，往往尊崇之不替。而与孔孟之道偕存者，盖亦以其实之有在也。径山名列天下道场之首，岂以山盘踞之奥胜，与遗迹之繁伙也邪？实由于唐之开山国一钦公，与无上宗公、法济諲公之廿数等，皆以性地朗彻，法境晶莹，其道足以当代宗皇帝之诸圣眷伫，钦承历朝之群公企仰礼下，而可垂教为法于后世耳。暨是，涉五代，届赵宋，而大慧杲公者相继辈出，又且二三十许员，皆雷轰电掣，狮吼象骤，诚谓古佛递现，真宗迭显者也。故宋帝孝宗屡赐玺翰，及御制真赞，以嘉赉之。钜公如魏国张浚丞相、张商英侍郎、张九成之诸贤达，前后相参叩，承事而弗斁。抑又岂非以其实之所召与？是故道场居称天下第一，固无忝于径山矣。世欲考见已上诸家之实，其玄猷妙旨备载五灯会元，条然可讨，捃摭浩繁，兹弗克悉缀。至欲求访往古事迹，则必身临于境，自可概得耳。以迹以实，惟世之君子取之焉。是集旧有刻本，历年兹久，书亡板废有日矣。今年首春，寺主僧尝董治楼殿诸冗事者，正璠也。虑其愈久而愈失之，荐至无所从考也，乃搜厥残册断编，聚钵资倩工，依抄本重缮刻之，以存其故。住持自唐国一祖师至此，共凡八十代。梓既讫，持一本示余，请以序弁诸端。余即展以阅之，见其中间鲁鱼亥豕者屡出，余顾谓之曰：曷为若是？璠曰：板失罔所据证之也。又祖上之遗籍，后人莫敢妄为之臧否耳，姑从其敝为是。余遂乃弗再诘，而撮其略与为之序。其传互之故，盖白璧蝇玷也！从来既远，咎靡所质矣。幸大方观者抉其梗概而遗其讹缪，付之以辗然一笑云尔。
夫佛道东流，而至晋宋齐梁之间，学佛者竞以名理禅观相高，莫竟本心妙明之体。自达磨大士来至此方，始唱直指人心，见性成佛。传至六祖能公，斯宗大振，厥后五宗并立，门风峻甚。其圆机密，义不可以随言而解，用智而求。至于扬眉瞬目，或喝或棒，所以阐呈真体，愈出愈奇。有省者，若痛处吃拳；不会者，如聋人闻鼓。而肤识之士，乃或病其难通，訾其诡异。盖由钝根之无入，则谓圣言之有隐，大抵然也。然开元之后，宗教大明，上至旒冕簪貂，下及贩樵孺妇，往往能响答玄言刃游道妙。当斯时也，见性知心，超凡入圣，上下数百年内，先后几千万人，自两仪分奠以来，未有若斯之盛者。何儒门淡泊寥寥如此，释教流通林林如彼？其故何欤？良以道䘮多岐，智分穿凿。仲尼没，而时乎不再；颜渊死，而今也则无。官失而求之四夷，学绝而传诸方外，一晦一明有由然矣！至宋巨儒周元公、程伯子，乃能旁寻坠绪，密阐心宗。伯子叹曰：我于天壤之间，直自孤立。伊川晚阅内典，遇异人始明此学。考亭暮年亦曰：达磨尽翻窠臼尤为高妙，乃知齐佛老为异端，非程朱之定论也。由是言之，维释与儒，自唐及宋，晔然其两盛矣。自兹而降，去圣时遥。儒昧通方，释拘义学，由是西来妙旨，东土希声。所幸教外之单传，具载传灯之五录，济禅师以其书浩博，撮为会元。斯固庄生所讥，圣人已往，而糟粕徒存焉者。然而求道之人有能因言筌穷理窟，玩其要妙言，嚼其无义语。日由绎之，夕钻剔之，忽焉而锯穷木断，水到渠成。所谓因指以见月，假筏而渡海，亦易易焉。则是此土此书之不可一日无矣！近者书残板毁，教末风微，有径山大慈上人苦行薰修，发心弘济，欲复募缘刻梓以惠后人。不远千里而来谋，因乞一言而为倡。贱子幼慕神仙，每符瑞梦，既闻鲁训，知反求于六经。载遇竺坟时，泛观乎三藏，稍能通其一贯，会其殊涂，秪自讨论无谁告语。嗟乎！五千退席，悯增慢之难移；四十无闻，嗟寓形之易尽。愿与同怀之士，共成得道之因，敢以此书请同戮力。昔在先觉，有闻半偈而明心，或识二字而证果，矧二十卷之活句，诚百千劫之奇逢。入此法门皆当作佛，傥有通微俊彦，慧彻高贤，尽舍床头阿堵物，成就世间希有事，庶开来而继往，亦自度而度人，不亦伟与！幸无胶泥曲儒谈曰：非吾孔氏之书也。
域内名山大川，方舆载籍，志之详矣。不志，则无所考其源流，穷其窈眇，探其灵胜。故使览者披图了然，若身履其间，谓之卧游，岂徒说哉！及佛法入中国，则琳宫梵宇皆托迹于名山胜概者，在在星罗，此盖道脉潜流，殊非探奇仰异者比。古称方志为野史，而佛法之志则僧史也。苟无所考究，则何以溯法界之真源乎！维双径乃东南奇胜，昔称法窟，况自国一开山，固多灵异。以其山自昆仑面东走，雄峙五岳；而南干自衡湘迤逦驰数千里，直耸黄山白岳；而飞涌二目融结兹山，以钟灵秀故，佛刹始创。唐大历年间而历宋元我明，上下千载，其间相继雄长法门者八十一人，非山川蕴结之厚，又何能若是之悠且久耶！国初尚不乏人，顷百年来法幢倾圮，殿宇隳颓而僧徒寂寥。万历己丑间，达观禅师蹶起立宗门，赤帜海内，由是知有人焉。时创刻方册大藏，初议五台，而兹山僧徒茧足数千里，往请于此。未几而果迁于山之寂照，而殿宇亦因是以重新，乃法轮再转之机也。居顷之，冯太史复议启古化城为藏板地。适直当道藩臬诸公，有深心者，竟恢复之。达师入灭，弟子居铠公，克荷其业。而达师竟得塔于鹏搏峰下，与大慧同条，是岂小缘哉！然昔之住兹山者，虽善扬宗乘，但引法海之一滴耳。今则全摄如来藏海而注于兹，为法门之全提，则因缘胜前万万矣。黄贞父有言：萧何入关，子女玉帛秋毫无犯，唯收其图籍，卒以王汉。今大藏，乃法界之图籍也，今尽收于此。而拓法王之疆土者，必大赖于是矣。非此山之钟气博厚，又何能负重法哉！呜呼！因修者易，创业者难，今中兴法门之大业，非图籍斑斑，后世将何以考焉？是径山之志，不得不作。而开疆拓土重在元勋，同为休戚始终者，则铠公不得不秉深心焉。其事已承余杭令公戴君，入邑志于此。所关者大，非徒纪胜而已，故重辑之以便一家观览。予特为之序。
此憨公于万历丙辰过径山作也。时澹居铠公拟辑志，而预索其序。志未成，而序留化城。因录之，以见两公夙志云。
天下真胜境，烟云古宝刹。径山三千口，每人三寸舌。都来九十丈，谁能与渠接？水食沧溟干，粥饭斛斗竭。油盐许多般，蔬菜更罗列。百事总艰难，一身当不迭。特来谒郡王，故意丁宁说。冷处着把火，大家相暖。两堂坐禅僧，真个修行彻。心源湛如水，脊梁硬如铁。等心供养渠，因果岂虚设？福慧自庄严，共出轮回劫。大根大行大财主，舍田一万三千亩。归依径山供众僧，饱暖安然度寒暑。两堂衲子欣欣然，高谈慷慨贤中贤。愿君福寿等山川，留与声名万古传。偈云：做事须还烈汉拈起笔来便判若要功果完成切莫前思后算嘉靖己未秋，余与先学宪君，从千松得禅师之请，为修径山传衣庵，则万松林禅师灵塔在焉。盖宋绍定癸巳无准范大师，奉诏住山，即后山构庵，匾曰传衣。用黄梅付法之义，万松则无准范十一世法嗣也。自修庵以来，又历三十五岁，而千松复化去矣。庵僧性悟，徒海耀，欲修葺颓弊，稍复旧观。谨撮其始末题之缘册，俾持以谒大方君子有所取征焉。
㳟惟双径者，震旦名山江南胜地。自国一开山，首演牛头之旨，逮鉴宗继轨，兼宏马祖之宗。大慧杲师振玄风于宋世，元叟端师展顿教于元时，迄于昭代世不乏传，祖祖相沿，䋲䋲不绝。登坛秉拂，嗣法传灯者，八十一人；入室投机，悟道超凡者，莫纪其数。用是道以时隆，地因人重。虚空幻出楼阁，荆棘俄成宝坊。梵刹嵯峨恍疑兜率之宫，从中天而下法堂；清閟婉若祗园精舍，自西竺移来。乃今祖道凌夷，宫殿倾废。昔以狐兔窟宅，顿化琳琅；今以佛祖道场，几沦墟莽。抚今追昔，宁已怀思。兹有无边上人者，戒行精严，愿轮深广，睹此颓圮，实切拊髀。盖往曾于祖师会下发心，故今于人天众前，立誓愿殚一生精力，拮据经营，顾兴衰起废，匪孑力所能。而鸠工集材，实众檀是籍，将广募有缘，以共襄胜事。况此名区，神龙不难于舍宅；矧兹盛举，贤硕岂惮于捐赀？伏愿深心大士，宏力高流，各随心愿，尽力庄严。则黄金布地，何必让于昔贤？而宝殿崇成，自顿还乎旧观。岂惟既往与八十一祖广结无上净缘，抑且将来为百千万人助成出世道果。谨疏。
双径冠世绝境也，自昆仑南来，翱翔万里。越天目而逶迤，隐隐隆隆，雄雌万状，势方奔舞，直趋东溟。而双溪一阻，则英灵秀杰之气，回而氤氲盘薄，怒拔于五峰之间，世为龙象窟宅。自唐国一钦祖开山，乃至宋大慧杲禅师，传心如贯珠，灯灯相续以迄于今。则去圣弥远，世与道䘮，僧不能转俗，更为俗转矣。夫经曰：若能转物即同如来。今不能转俗，竟为俗转，岂非现成肉佛自作众生？呜呼！一心不生，凡圣路断；一微涉动，净俄分。即此而观众生、诸佛，初无差别。了悟者，梦觉都除；未了悟者，不惟于无梦中作梦，更于大梦中强为己觉，殊可叹耳！昔佛经行时，俄指曰：此地可建一梵刹。帝释信手拈一茎草，插已，曰：建刹竟。比幻居讲主，作径山僧引进导师，不远千里，来曲阿见老汉曰：径山众上人某，曾引渠䟦涉燕山，请开藏主，并祈旁鼓修殿严像。藏主已诺，会病未至，蒙大师代以幻余本公。今复迁化，则向求所举，似同说梦。故某与众僧，不惮劳勤，今更强颜求礼和尚。所愿不惜弹指，震大法雷，破众生痴梦，成就如上胜事。老汉曰：公等此来，既不为自己求，专为祖道。今老汉有转语举似公等，公等答以相应。即梦中说觉，觉中说梦。恣我舌端，无不可者。试问帝释插草，建梵刹耶？不建梵刹耶？建则琳宫宝坊了不现前，不建则佛与帝释，两皆脱空。时诸上人俱以默答，老汉亦以默领。唯喝石岩旁观，不禁向老汉曰：和尚不必抛掷古今，广打葛藤，国一、大慧鼻孔要与和尚不别。道开、法本虽皆梦中承当，和尚大须觉中着到。管取径山大雄宝殿，刹那成就，诸祖残棋，移星换斗。唯时王内翰于比部，只解顺水推船，不能逆风把柁。撺掇喝石生儿，并诸现前黑白大众，擎跽而请。唯愿和尚发大慈悲，勿孤负喝石，亦令某等各各愿满。噫！双径五峰江海秀濑阳江彻影重重相逢若问谁家曲管取声声落眼中刻经之缘始于清凉之妙德庵，地寒而峻远，役南匠转输工，力倍费功半，不得已而有径山之迁。径山为东天目正干，五峰攒回，中开佛界，我东南胜道场无逾此。而云雾笼罩十日而九，藏板其中最易朽腐，又不得已而有化城之议。化城踞径山之东麓，去双溪数里，地坦平无云雾，既便藏板而输工力，事事皆宜，因故址而新之。先为屋十间，令足以安经板处工匠，而化役徐俟其后，似无甚难举。今约同志以十缘倡之，缘五十缗。祯虽贫，勉任一缘。夫刻经大役，自北而南。而其南也，又自径山而化城，三徙而后定。而任事之人，始于密藏，继于幻予，而终之者又未卜何人也？因缘时节，惟佛与佛乃能究尽。而自创缘以至未来，凡于此事曾舍一钱半铢，及一手一足之力已上，福不唐捐，直至成佛。而吾等与焉，岂不幸甚？
余从紫柏尊者游逾二十载，所承钳锤锥劄罔所不至，通身汗不知透出几番矣，末后以流通佛法付嘱。不佞唯唯徼天之幸，承乏越中，即悉心殚力，求刻藏之役。兹功已过半缘，成或有日矣，乃谋藏板善地，卜及化城。化城故宋佛日禅师宣公所创接待寺，郎官杨汝明记之甚详，见径山集中。及我朝而香火犹盛，渐次凌夷，僧徒凋落，遂以寺田转佃于方姓者。转转相侵，尽为居邻所剥蚀矣。然其径，尚存化城巷之名，至今在人口。今年居上人图恢复之，而乡绅王中泉公首倡义举，愿以其地归寺，于是左右闻风者响应。乃居犹运慈心，量其多寡，各给其直。余于吴下，诸君子协济之，虽未尽复旧址，从此诛茅建刹，亦庶几可观矣。然此非今日创议也，盖自冯开之司成始矣，而余又不知司成之原有此议也。一日公过余，持开之手卷见示，谓偶从密藏弃箧中检得之。余展阅疏引，即向时与藏公所谋，卜化城以厝经板者也。噫！奇哉！司成住矣，谋于十数载之前，而余与公成于十数载之后，不约而合，无心而成。九原可作，当为鼓掌。第胜地既复，梵宇鼎新。向后更有许多商量，不无藉十方大檀之力，余小子亦不敢不贾勇从事。道化重兴，法轮当转。誓头目脑髓之不恤，而遑恤其他。
昔楚、汉相距，约曰：先入关中者王之。迢汉入咸阳，诸将竞取子女、玉帛，萧何独收秦图籍，以此知天下户口山川要害之处。然则大藏，固佛祖之图籍，而天下之名山胜境，固法嗣圣僧之关中也。此藏经板不可以无刻，而化城寺在双溪，踞径山之东，有林木而无云雾，作经笥工署甚善。寺故宋佛日禅师宣公所创，为接待所，不可以久就堙灭。方伯体中吴公本经世人，负出世力，以居禅师净心湛智足以任此，遂欣然与化导经营，渐次恢复其地。先以厝置经板，而徐议诛茆建刹，鼎新佛日之业。佛宝法宝才施法施，可谓一举两得，片刻千古者矣。而澹公复从弃箧中得一疏，亦为藏经名刹。经始此地，盖冯司成开之，与密藏禅师起缘于十数载之前者也。嗟乎！一真必应，灵山同会，司成之后有方伯，而密藏之后有澹居。谁为为之？岂非道念之合，符凡圣之证印者哉！而腐生侣理以拒真悭，人据欲而成鄙，弃经言于草莽，委佛地于荆榛。将令楚王不入关，而取子女玉帛者，之出图籍上乎？亦慈氏之所大愍矣！嗟乎！昌有言：怠者不能修，忌者畏人修。守虏殒躯，永隔圣路。假令去腐破悭，振怠销忌，知身外之皆长物，而性中之有觉场。则方伯不云乎：头目脑髓之不恤，而遑恤其他。世间善信人，必当踊跃应缘，大者牛车，小者蚊负，不患资粮之不给，胜事之不成。不佞亨，即贫士乎！亦愿以螳臂当辙，涓滴输海也。
栽松道者曰：亭亭三尺余，郁郁覆荒草。不知何代人？得见此松老。古人之为山门，何意味深长也。是山先有大池龙神主之，百万松杉郁苍深秀，而樵者不敢犯焉。李唐天宝间，有国一禅师自鹤林来岩居穴处，为法亡躯。神以师道大德备，即献池居师。复化堂于池上，池寻涸，遂成伽蓝。相承住持者八十七人，雄殿杰阁，奕世庄严。至万历间，大殿倾圮，唯妙喜塔、龙王祠仅存焉。中吴居士沈太素公布金重建，落成于三十六年戊申。然贸材千里之外，道经扬子、孟河，材几失，人几䘮。予闻艰苦为之涕零。及至双溪骤雨，溪涨随流飘入丘陵蓁莽间，转运登山，费将十倍于材矣。念兹䟦涉，安得不预为之计耶？遂同桂庭上人，恭龙神立誓，募缘置买本寺佳山四十亩，栽植柳杉五千柯，谅过五六十年可成梁栋矣。山高雾重，殿宇不坚，他日或修或造，材木资于本山，何其易哉！噫！今之视后，虽世殊事异，其难易可知。后之视今，虽不见其人，见其心亦将有感于栽松道者。
余尝谓恢复难，而守成则尤难。昔光武以帝胄起，诛篡莽，非不称一代中兴令主。顾永平之政，综核操切殊甚，向非章帝长者每事务从宽厚以矫枉救獘，则东京之业衰矣。嗟乎！守成岂易言哉！化城故宋宣禅师道场，正德间为居民篡据，居毅然为请复之，举徒众未免杂霸。以故故址虽复，而人心未必尽悦。去冬澹居化去，难其主者本石吴先生，为请慈门住此。盖先是慈门以化城无佛，自吾虞山装造大佛一尊供此，已是化城第一功臣。论功禅位法应慈门，而复德器冲和，正如东汉所谓慈祥贤君，可与更化者，其为化城灵长可知矣！顾化城旧以接待得名，即今为往礼径山者必由之路。二时饭食，慈门不能为无米之炊也，则不得不仰给于十方。善乎贞父黄先生之言曰：天下名山，佛之关中；大藏，佛之图籍也。今得化城为置藏之地，则既奄有关中，并获图籍矣！至于转输运粟，端在信施。即今朝鱼暮梵且不能宿饱，则重茧而来者，枵然待食可知。佛说六波罗密檀施为先，众生三毒轮回，破悭第一。矧人命无常，一息不继，都为长物。何不以有待之资，作无尽之福？伏愿十方信心，念化城正中兴之候，转输值告急之秋，随力随心，普为运济，则恢复功臣不独居与慈门已也。试观云水骈集禅悦饱满，回向信施因果昭然。当必以吾言为不妄者，因为题其册云。
往予携郢中张明教，参访袁中郎先生。一日出西方合论相视，予惊叹其禅土合源，超绝乐邦诸典。从中有未甚了解者，随请质先生，命明教标注其首。及持归南中，每欲梓以度世而未就也。岁己未，海虞瞿元初终后，遗法财见施。予即就其灵前，许刻经十卷，荐其往生。适从吴门瑞光卧病，为忆前愿，因检付袁无涯，重为诠次仇校，而属吾徒性成董其役，一以报袁先生法施之恩，一以了瞿元初施财之愿。至于述之精详，议论之卓越，是以明眼者自得之耳，予复何赘。
大觉示生，顺机缘而应质；圣人制告，愍同体以垂慈。大梦雷霆，幽霄日月，揭万古之昏盖，活群生之慧根。半字满字，宛转剖本有之光；大身小身，方便现圆回之相。道高则声闻自远，义备则圆照无亏。理不乖事，开凡圣之正因；色不异空，杜魔外之邪见。滋多生之净种，破五使之疑情。曰深曰浅，总就路以还家；若见若闻，俱立地而成佛。是以补天地之玄化，广君亲之至仁，挽回薄俗之风，启迪高明之习。舍乎大藏，别觅真乘，何啻饥寒弃捐粱纩！或者以释迦非我国之人，而不从其法，抑不思文王亦西夷之产，奚以被其风？渴不辨泉，饥不择饭，迷方固当问路，愈病必事求医，乃智者之所尊，不智者之所弃。从长为善，舍短称贤，泥涂可以致云霄，行潦可以通沧海。故刺血为墨者，非无知而作；剥皮代者，必有见而然。在昔固有英贤，当世岂无豪杰？是非曲直，义理浅深，譬夫九天之上而日星皎如，万镜之中而灯珠灿尔。然非韩愈、欧阳修之排斥，曷致契嵩、洪觉范之发挥？阳挤阴助，权抑实扬，天风起而云翳消，时雨降而枯槁茂。爰自运有通塞，法以升沉。玄奘求经于印度，必也唐文皇之朝；怀琏鸣佛于洛阳，宜乎宋仁宗之世。况我太祖高皇帝、成祖文皇帝，于通训则颁金汤之诏，在会典则列墙堑之条。故曰：化凶顽而益王纲，利良善而资帝道。义林幽邃，俗世罕闻，王臣无爱无憎，庶宜崇宜正。捧王言之焕朗，识圣鉴之渊微，岂不以功高世宪，道格殊方者哉！用是吾徒道开、法本，不揆下愚，远追德意，誓刻经律论之全藏，愿报佛法僧之至恩。力微而满愿为艰，事胜而资檀须普。或十函五函，量缘而襄刻；或一部两部，随意而乐成。大地慈云，普天甘露。一字之功，赞扬之莫尽；半偈之益，思议之难穷。乃知常啼东请，善财南询，皆重法以轻生。亦知恩而报德，直以身为如来之床座，岂若手持菩萨之慧灯。众生造罪，愚昧先之；大士利生，智光始也。万行波腾，离般若则终归业苦；六通云变，舍沤和则俱堕偏空。慈母周旋百至，未喻佛子之用心；良友曲照多方，庶象至人之护念。流通大藏，稀遘胜因。或贵或贱，共成坚固之缘；无亲无疏，咸作难遭之想。终期克济，永用宣流。谨疏。
众生非佛法，则迷长夜流浪三涂；而佛法非流通，则玄言靡宣妙义将隐。故众生非佛法不能自度，佛法非众生不能自弘。凡为佛之弟子，必切度生，既有愿于度生，必事弘法。法之所被见者闻者，皆植般若之缘；触者撄者，尽树菩提之果。如来正遍知，由荷法而成；恶道那落迦，由远法而入苦流。无涘非法不济觉苑，无阶非法不臻。世出世之福，以法而成就；为无为之业，以法而解脱。如有弘焉者，如羲和御日，四海必被其光明；娑竭为霖，诸方悉承其润泽。所以胪传句语，能空琰魔之狱；蚁邑灌沥，爰升提婆之宫。况复琅函罗七千之富，宝氎具二藏之文哉！镕冶三贤，埏埴十圣，拯溺三界，导迷九类，莫不由兹矣。是以群圣幽赞，列代咸推属。我熙朝尤尊胜典，太祖高皇帝既刻全藏于金陵，太宗文皇帝复镂善梓于北平。盖圣人弘法之愿，惟期于普，故大藏行世之刻，不厌于再也。后浙之武林，仰承德风更造方册，历岁既久其刻遂湮。今宇内所行，惟南北两藏。北藏既在，法宫请施非易；南藏虽行，诸郡印造犹艰。僻壤幽岩，何以取办？苾刍蒲塞，每自兴嗟。开等滥被田衣，稍窥海墨，以宋刻校兹二藏，鲁鱼之讹互有，潦鹤之舛递彰。因思法云以遍覆为功，宝筏以毕渡为德。教有多门，道惟一致；时虽异代，圣无两心。观文皇再刻大藏之心，即如来悉度众生之愿也。今我圣天子，凡大藏未收疏论，皆收梓于藏中，印施于海内。岂不欲家握摩尼之珠，人入栴檀之林，群生归善，四海蒙休哉？顾武林之刻，即以久而毁，则更梓之谋，逮于今为急。请以三藏并校参之，英贤正其讹谬，仍易梵帙以从方册。所费既约，其行必普，是体紫宸之仁心，而续如来之慧命也。昔之人，有以半偈而舍身，有以四句而析骨。遐讨于几万里之外，不辞流沙风；搜于数十年之遥，无惮狻猊虎豹。诚不忍永劫之沉昏，故宁劳于一世；深愍诸有之交䘮，故甘瘁其四体耳。今唱化虽勤，无流沙风之扰；刚强难化，非虎豹狻猊之伦。捐橐易于舍身，而所得不止于半偈；锓梓殊于㭊骨，而所传有逾于四句。集彼众檀成兹全藏，俾日城广烛雷音远流，不亦善欤！一时居士若大司空五台陆公光祖、少司寇雨亭陈公瓒、太史具区冯公梦祯等，皆闻而悦之，力赞开等，负笈九州，乞金七众，辟无上之因田，布希有之圣种云。
世尊说法如大海水相似，其在此方者，海中一滴耳。而金函玉轴已逾五千余卷，益以宗家机缘，诸录讲下疏钞等文，几及七千卷。自此方众生心计之，已不胜汗牛栋之叹，而况印土龙宫所有可令见耶！此方藏经自东汉迄赵宋千有余年，而传译稍备时未有板刻，俱缮写流通，非胜道场处力不能有。自板刻行，而流通浸广矣！宋元间除京板外，如平江之碛砂、吴兴之某寺、越之某寺某寺等，俱有藏板，不啻七八副。法道之盛，此其一端。迨国朝，仅有两京之板，而诸方之板尽废。北板稍积而藏于禁中，请印甚难。今江南诸刹所有，皆景泰间敕赐物也。南板印造虽易，而讹谬颇多，愈改愈甚，几不成读。然印造装潢，其价亦百金以上。以故山陬海隅，穷乡下邑，有终年不见藏经者，可叹也。时密藏开师、尚书五台陆公与梦祯等，商及此事，不觉慨然隳泪，因记碛砂藏板缘。始弘道尼断臂募化，弘道化后，其徒复断臂继之，更三世其愿始满。吾侪丈夫，不能深心荷担大法，镂板流通，反一女子之不若，即生清世遇佛乘，空手入宝山，岂不愧死！遂合掌向佛，愿尽命为期，了此一段公案。又念梵筴烦重，愿易为方册，可省简帙十之七。而印造装潢之费，不过四十余金，即穷乡下邑、山陬海隅之人，可以酬终年不见之叹，岂不幸甚！或曰：梵筴尊重，方册轻䙝，今之应付酒肉之僧，可谓至不肖矣，然每发梵筴，无不焚香致敬。而世之儒者，手揣先哲之书，偃仰嬉笑，毫无惭愧，甚则为枕为籍，虽淫房酒肆无择焉。子奈何抑圣经为世典，令一切众生轻蔑佛法，长无罪过，此法灭之兆，子其忍倡之与？梦祯曰：吁！不然，路鼗出于土鼓，篆生于鸟迹，缮写不已，而至于镂板；卷轴不已，而至于梵筴；梵筴不已，而至于方册。其法愈简愈便，而流通愈广矣！且子以尊重为佛事，而我以流通为佛事。今之藏经皆梵筴也，不委之蠹鱼，则弃之泥沙，糊壁覆瓿，在在而有。见宋经笺装潢他书卷者，皆从经背剥取，轻蔑践踏莫此为甚，安见其尊重耶！即知尊重矣，日焚香散花礼拜供养，而穷年卒岁未开卷，究其一字一义，此与世俗所谓靠米囤饿死相似，即种来生因不已晚乎？若方册既行，山陬海隅，穷乡下邑，不患不能有藏经。布帛菽粟，随取随足。即毁弃轻䙝者，不能尽无，而若经若论若祖师机缘，一言半句上筑着磕着，便能彻去，如是者得一人两人，便可酬报佛恩。即不然，而依文义，捱墙摸壁，虽是鬼家活计，亦是甚深般若因缘，其为尊重，何如以无穷福利遗一切众生？而一切众生毁弃轻䙝之罪，作俑之人皆是。某等誓为代受，诸佛在上岂敢诳言？是尊重流通，子所谓两失之，而我所谓两得之者也。子已矣！或者退复焚香，合掌而白佛曰：愿十方诸佛世尊，及昔有誓愿于末法中，传持经典令不损灭，一切深慈大士加被于我，拥护于我，令我愿王速得成就一切众生，见者闻者生欢喜心。同此誓愿，同此鼓扬，如水入水，了无乖异。又愿板完以后，天龙诸鬼神时时拥护，不相舍离。世界为微尘，此经无变坏。遂次第其语，以为十方同志告。
余世业儒，诵孔子之言甚谨。暇日检国朝故事，窃见太祖高皇、成祖文皇，所以尊崇佛典特异，既刻大藏经板贮两京，又数出内帑金印造数千部，颁天下郡邑诸名蓝，延高僧讲演而属四民共听焉。余始諰諰然疑，岂佛氏之教有出吾儒上哉？不然，聪明圣知莫如我二祖，胡信之之笃？如是，试取内典观之，则广大无际如望溟渤，而莫得其涯涘也。久之，稍窥端绪，则如昏衢之睹日月，而仰其照也。又久之会文归己，稍获其用，则如布帛菽粟，不可一日阙也。然后知二祖之见，渊哉远矣！夫自道家儒家而下，九流百氏之奥，礼乐德艺之微，性命之精，事物之粗，方内方外，世出世间之法，大藏靡不具焉。凡至理密义，诸家累千万言而不能发者，以一言发之，了如也。清凉国师有言，佛法之浅浅，胜外道之深深，讵不信夫！然则藏经岂可少哉！惜岁久板渐刓敝，又梵筴重大，印造甚艰。二三名卿开士，欲更刻方册，俾家藏而人诵之，将募施而从事焉。或谓圣师之门有不执文字，不离文字为道用者，秪许其得我之皮。则三藏皆文字也，纵不即不离文皮焉，尔何勤勤是刻为也？余应之曰：余闻佛性有三，曰正因佛性，曰缘因佛性，曰了因佛性。天真本具不假修习者，正因佛性也；触发熏修待教而兴者，缘因佛性也；妙明普遍一切圆成者，了因佛性也。不藉缘因，则不明正因；不明正因，则不得了因。兹刻岂非缘因之至要至备者欤！或又谓梵筴尊重，方册轻䙝，易彼为此，则教不尊。又谓时诎风微，恐费钜而难就。余又应之曰：佛道广大，不独尊而敬者，生大福慧。即轻之诋之侮之仇之者，亦终将得益焉。如入栴檀之林，或躏蹴焉，或斩伐焉，皆香气以出。又如涂毒鼓闻之者，不论有心无心皆死。故方册易造，流行必广，广则闻者众矣！如来本愿固欲众生尽闻而获益也。昔有女子崔法珍，断臂募刻藏经，三十年始就绪，当时檀越有破产鬻儿应之者。圣朝道化宏广，越前朝远甚，岂无胜心豪杰乎？不能倡而成之，而诿以为难，是丈夫之志不如一女子也。爰书于册，属禅上人某某、居士某某，分适四方募焉。余老矣，不能须三十载，愿旦暮亟成之也。
夫思渔照乘，则远骛于丹泉；怀猎连城，则探搜于稷翼。求珍者，必事于毓珍之所，珍获而所忘；求道者，不离于载道之辞，道得而辞泯。使未超阴宇，尚惑觉城，而执毗耶杜口之迹，不探钵罗结集之章，是犹苕华无获，遽释垂木之区；火齐尚虚，不索圆流之泽。珍宁赴物，道岂弘人？是以饮光、庆喜并缵微言，龙树、马鸣互扬玄旨。皆承善逝之训诰，爰疗愚子之迷。由质分象兔之能，乃机异鹿牛之引，而真唯一乘，教无二致。妙运沤和之慈，殚溉我法之执，语空有者绮，互无相函矢，谭性相者云起，同此津梁辟之。秋日炳虚影，随群有而骧驻；天风吹万响，因众窍以洪纤。虽影响之繁兴，于风日无殊应者也。既而宝氎西传，瑶函东被，汉兰肇秘，秦什承翻，马䭾之典屡臻，龙藏之文遂富。焜烨十二部，璧合神州；浩瀚五千轴，星罗此土。信拯溺之智楫，导迷之慧旌也。列代咸崇，皇朝尤重，太祖、成祖并宝灵诠，金陵、金台率梓全藏。以较汉唐，必资缮录功殊倍，蓰施博亿千矣。乃有幻于、密藏二上人者，识利宵练，鉴朗龙膏，莹握戒珠，坚披忍铠，皆缁流之楩梓，净苑之芝兰也。爰念利生宜普，当无方不被般若之光；树行应坚，期毕寿自竭僧那之力。请悉翻俱舍之言，更梓支那之册，则笺章大省，装潢不繁。舟车之运，靡难于遐陬；财法所营，易足于贫里。事功就简，沾被自周。俾摩诃法云，含生咸覆；频伽妙韵，有识率闻。蚩蚩演若，悉出狂涂；扰扰阐提，同臻彼岸。余久企庄严之林，稍涉音声之海，与闻弘誓，大夙心，诚输槃那寐，殷勤赞叹，才钵底婆，蹩躠称扬。嗟乎！丹化仙流，玉枝终折；善婴天乐，花冠有萎。匪法轮之是归，讵苦业之能离？一言契旨，三有圆明；半偈证真，六根解脱。顾获爵虽由于一日，必冠云霓而张罗；悟空无事于繁文，必穷人天而立教。罗博施于中林，则林无逸飞；教曲尽于群机，则机罔遗趣。欲众生尽获一如之妙，必率土皆习三藏之玄。上人斯举，可谓大庇交䘮，善启蔽蒙。智岂逊于赤髭，德宁弟于青眼，大哉胜事行矣！上人九州之游，始于跬步；七众檀那。愿永毗梨之度，爰成无上之功；尚令华发之人，获睹目之耀。勉诸。
昔我薄伽梵之宰世阐化也，以大慈力摄诸天龙、鬼神、人、非人，咸集而收之大法门。佛子、菩萨、阿罗汉，随缘参发，赞叹显密圆通之妙。盖四十九年而所说，何啻百千万言？所度之人因声入悟者，何啻百千万众？薄伽梵迁化，大迦叶、阿难陀，继起而绍明之。尚虑登坛之述，不能逮远。而没身之后，微言泯，而渐失其真相。与结集成篇，以梵音寄梵书，以梵书寄贝多罗叶。上至国王宫，下至婆罗门家，远至娑竭龙藏，靡不转写流布。而大教之盛，如日中天矣！后千余年，而震旦之文明日盛，缘亦渐起，所谓菩萨、阿罗汉者，多下降于此方。而竺法兰、摩腾，遂以四十二章经来。其后鸠摩罗什、佛陀耶舍辈，为姚秦主翻译。盖以汉儿习梵语作梵字则甚难，而法不广；以汉语度汉字传佛印则甚易，而法亦流。至唐而法师玄奘，西游天竺诸方，遂悉奉诸经，及慈氏所唯识诸论来为三藏，官置司翻译。易世之后，得房融所译楞严，而教修备矣！然法语既繁，传写亦不易，自通都大邑之外，贫贱鲜事力之家，有毕生不能见，见而不能自致。于是始知寿之梓，而印行之流传，亦复广矣！顾诸经之流传，见者顶礼供养，焚香呗诵，而像引隆崇，简帙重大。将携远致，则有所不能；循环咀讽，则有所不便；丹铅注乙，则有所不敢。于是开士密藏，始发心仿弘道比丘尼碛沙故事，以儒书例募梓。而尚书陆与䋲、太史冯开之，相与赞助，成大因缘，而二公仍各叙之。太史所云：彼梵筴者，以敬奉为法事，今梓以流行为法事。其辞甚晰而尽，余复何赘？独余向者疑观世音大士，以一人之身而具八万四千烁迦罗首、毋陀罗臂清净宝日，以三千大千之界而无所不应，随应随足，以为万万无此事。今以梓经一端，而验之固可推也。夫百应者化身也，不动者法身也；梓者法身也，流传者化身也。昔梓圆也，今梓圆而满也。以目为耳是即观世音，如如不动即又曰观自在也，或谓观世音之转而为菩提。达摩教外别传，不立文字，而今乃以梓经拟之，不亦左乎！是不然，当同泰、永宁之际，南北人主狥于有漏之果，而泥于文言之粗。其用益繁，其浸益远，故达摩出而救之。五六传而后，即心非心之教大行，而吊奇者至焚像弃经，书七佛名于袒服，而流至于倡狂自恣，并其迹而失之。盖棒喝之教穷，而教典与宗皆两屈矣！若观世音之再转而为达摩也，宁不思所以更救之乎！余不敢遽谓密藏为观世音转，要亦能不失其意耳！或又谓此末法时也，薄伽梵授记矣！念不久且归之娑竭龙藏，而何以梓为？即梓岂复有如迦叶、阿难者，能传佛印也？则又不然，后慈氏而成佛者，非我瞿昙记耶！一奋迅而立超三劫，夫焉知末法之中无龙女者？出彼龙女宁受记者哉！密藏其勉之，诸为密藏缘者亦俱勉之。
不佞故不佞佛，守儒家言。其书五车，其所诵法，一禀于六籍，丁年始亲内典。若河伯之涉大方，四望汪洋莫窥彼岸，既而探西来意，跂最上乘，乃知教外别传，不立言语文字，本然具足。非即非非，捐耳目，黜聪明，猥以无得为得矣！顾䘮家穷子，迄今犹复，故吾一衲不存，珠将焉索要之？利钝异器，顿渐殊涂，如皆上根，无庸大藏。则如来出世者何事？度世者何因？说法何用四十九年？集经何用五千四十八卷？是诃佛也，是燔经也，如学人。何故太上无言无不言，如来无法无非法？无以观其妙，则默存；有以观其徼，则言显。一真四谛将无同乎！吾闻密藏开公，通佛心，具法眼，誓将阐扬三藏。利济众生，则以经度。尚方俨若中秘，刀布不易购，舟车不易通，僻壤遐陬，千岁不觌，彼伥伥乎不知向往夫非河沙众耶！乃今校旧梓以求精良，易方策以从简，便计期余什数䙫，计费约三万缗，务在流通，庶无拥阏。于时质之吾友陆尚书、冯太史，唯然力赞之，王长公能自得师相与印可。二三君子为之嚆矢，言人人殊。尚书则曰：不藉缘因，则不明正因；不明正因，则不得了因。言悟入也。太史则曰：或以尊重为佛事，我以流通为佛事。言权宜也。王长公则曰：梓者法身也，流传者化身也。昔梓圆也，今梓圆而满也。言周遍也。诸佛子、法王子、长者子有味乎！三君子之言，由是发菩提心，施菩提力，满菩提愿，凡诸罪福恶足以溷高谭。窃惟不佞，凡夫自矜狂慧，今兹之药得大医王，顾夸父穷追，曾无及于佛日。我躬不阅，遑恤未来，鲜克举之，爱莫助之，吾甚惭于开士。维兹首事，愿与诸佛子、法王子、长者子，矢言者三：一曰翻，二曰契，三曰忘。经成矣，非穷年不能睹其全，如椟而藏之，奚益！苐齐心诵说，如闻狮子吼振给孤园，是为栴檀林芗泽揽矣，则深心也；翻而不契，口则是而心则非。要必得之口而印之心，混融尘刹，久之遍踊遍击触处洞然，是为海潮音、镜智圆矣，则妙明心也；契而不忘，殆将守筌蹄而亡鱼兔。必也默成，而信归之坐忘，无实无权，无显无密，是为虚空藏诸有空矣，则无所住心也。斯意也，吾师师师说之详矣！不佞何说哉！
震旦自东汉以来，佛教隆兴，其中苾刍建刹，焚诵登坛，挥麈作佛事者，代不乏人，惟流通实所鲜觏。夫流通者，遍植般若之因，所谓在在旃檀香，处处闻涂毒鼓，泥洹家希有功德也。而非大藏广布，其曷臻是？有幻于本师、密藏开师，慨然兴思曰：昔龙树大士，自龙宫读华藏，遂潜诵八十卷秘文以出，而宏显于世。般剌密帝膊藏首楞严，泛重溟而入中土。今人愿力何独异古人愿力？于是誓刻此藏典。又以梵筴请艰，欲易为书册，以便流通。谋之大司空陆公、少司寇陈公，及予同年冯太史，而下咸报可。予从长安晤二师，实重有感焉。频年奔逐风尘，屡入长安，睹世态之迁谢，观人心之浇䘮，至于今日，殆不忍名状。盖国家法令所不能禁，而圣贤理道所不能挽。涧与二三学佛者，俱见其志意坚固，戒立精严，语业不啻蹈鼎镬，获解脱不啻断徽纆，乃知如来真为末劫众生示现。而今日流通此法，则时节因缘者非欤！或者谓予：子学圣人，奈何漫为左袒？且寂灭之教，不可以治家国。而孔氏之宫庭，胡遽启籓篱而入他道也？予曰：夫遗伦物而趋寂灭者，二乘之断见也。一缕三餐孰非究竟，酒肆庖宫立证菩提，诚何有于治理？不识诸法之无性，不明万缘之无体，其安能出世？不能出世网，安足语经纶？且广大深心，如来与尼山夫子一也。藉令佛道违拒圣道，则佛道碍圣道，违拒佛道则圣道碍，曾谓两家大师有是乎！吾人驰驱名利之坂，出入市朝之间，啖肉嗜酒未闻有碍，未闻扄籓篱，不入一切，乃独于此云然何哉？其益非尼父之心矣！夫无知空，空至难言也。夫子自明之外，惟于陋巷之子，许其屡空，则何以说焉！致虚静笃之旨，视无上菩提殆隔数尘，夫子以为犹龙，且承禀而趋下风，然则大圣人之虚受，其于此之流通，当必辗然而首肯矣！信及夫子之首肯，即信自性之真如。信自性即信佛祖。夫遍观一切众生咸具菩提者，是佛祖之真如也。滋茂熏修能无藉此一段公案，是又可缓图哉！近世学者人我山高，未究圣人广大深心，不无有妨流通。予深恐其隳弥戾而入泥犁，故因表而申之，以坚此向往因缘，俾愿王速成就尔。若两开士刻经机缘，暨我二祖崇典弘法之心，十方共誓拥护之愿，已详诸名卿，叙述中兹不具论。
世之诞佛者，皆比于范缜之神灭者也，而神灭非圣人所立教也。夫神也者，妙万物而为言者也，即心也，即道也。范围天地，曲成万物，圣人所以参赞化育者也，是岂形之所及也？惟圣人为能穷神，而庸愚固未，人特不知其即道耳！故曰百姓日用而不知，不知则一狥于形，于是遗范围天地之广大而自狭，弃曲成万物之微妙而自秽。终日役役，不过耳目口腹。圣人愍焉，故谕之曰：形而上者，谓之道；形而下者，谓之器。谓之道，复虑人之自画而高远之，谓非己所及也，故曰利用出入，民咸用之，谓之神。终身由之，而不知其道。尧之所以尧，穷此神也；桀之所以桀，昧此神也。是神者溯之无始，推之无终，岂形生而始生，形灭而随灭哉！形有尽而神无穷，故曰原始反终，故知死生之说。精气为物，游魂为变，是故知鬼神之情状。而缜之言曰：形即神也，神即形也。形生而神生，形灭而神灭。藉如缜言，操则存者，存形欤？舍则亡者，形亡欤？出入无时，莫知其乡，百骸九窍六脏，谁为然欤？心不在焉，视而不见；梦说筑岩，岂目所瞩？处今而忆昔，在吴而知越，何形之能？然缜亦不思甚矣！履帝武敏而生弃，杜伯关弓，伯有为厉，坟典所载，未易悉举，是皆迦文之所倡乎！故缜之言形即神也，形灭神灭，非圣人所立教也，君子之所弃也。是使人重形而遗神，沦胥以溺者也。何以言之？谓形即神，则舍形无我。舍形无我，则凡形之所欲，皆我之所欲，而以礼义维之，是强也，是外铄也。神不灭而谓灭，则尧桀均尽，颜跖均生。均生则纵佚者自适，均尽则好修者徒劳。于是示之以余庆，戒之以百殃，则见以为昧而难征也。揭之以仁义，则以为仁义撄人心；揭之以性善，则以为性善非定论。善恶混几，何其能信之？于是聿皇得䘮，徽纆贪毒，恶积而不可掩，罪大而不可解。沉沦昏衢，莫能自出；旋复流浪，为苦无已。如来智入三世，圆应众机，五时说法，海墨不可胜纪。其流入震旦者，才海墨之一滴，是为今一大藏。其语报则征之三世，其语性则尽之妙觉。知三世之报，则尧桀不均尽；知性觉之妙，则性善无所疑。故下焉者，得其说必惕于三世之报。恶不俟惩而革，善不俟劝而行矣！上焉者得其说，则妙契性善之真，居仁由义若耳听目视，何有撄吾心哉？是以圣贤之教，得如来而大畅。惜哉！缜之不讲，谓神灭形灭，而诞佛也。惟如来之教，能穷此神之广大微妙。语其大，则天地者，无尽大海之一沤耳！元会运世者，无尽时劫之一瞬耳！语其妙，则无声无臭，此之空谛也；精一执中，此之尸波罗密也。一言演为无量义，竟古今而推之，莫能竟也。儒墨之是非，黄老之秘密，与夫百家之雄辨，一言蔽之而有余也。佐尧而尧，佐舜而舜，父以之而慈，子以之而孝，护世以之而护诸众生，帝释以之而离爱，梵天以之而胜慧，二乘以之而回向真乘，菩萨以之而证入妙觉。四圣六凡无根不被，故其言必至于海墨也；河沙妙德罔越穷神，故其要必归于一乘也。世出世法莫不竭尽而无余矣！是以世之兴王，莫不尊尚。三藏之备，备于贞观五宗之盛，炳烨于开宝兴国。于时传经之僧，往返西域，至来王公百辟送迎，宿衲出世，示寂宸跸时临焉。而语唐、宋之治，莫盛于此时。乃若三武宣和之毁法，则亦自毁其祚理乱之阶，实有深系。故我太祖、太宗弥极绍隆，太祖既刻大藏于留都，太宗复刻大藏于京师，列圣纂绪底今无替。至于列代名卿宿儒，或行峻一世，或文雄百代，龙翰凤鶵之彦，兰薰雪白之贤，归命法流頣真灵筏者，数之更仆未易终也。考其人之操履事业，皆彪炳史册，故未以嗜此而坏世间法也。或者谓当如淫声美色以远之，惟恐入于其中。夫饱梁肉者，必无求于粢粝；服缟纻者，必无取于短褐。以短褐而弃缟纻，以粢粝而弃粱肉，虽愚者不为也。使道德之蕴不出于六秇，性命之微无过于诸儒，则彼固皆含六秇之，入诸儒之室，何肯悦诐辞而释微言，就僻行而盭大道乎！是弃缟纻而求短褐之类也，非人情矣！嗟乎！四大假合也，百年旦暮也。昔之所历，于今奚存？今之所存，又何可恃？至爱终离，大业终弃，神之未穷，安托？适百里而不得其所托，则皇皇焉。浩劫之适，何翅百里，七趣纷沓，所托非定。狃百年之得䘮，而轻浩劫之流浪，可不谓大哀耶！故济我于一时者，不及济我于一世者也；俾我一世得所安者，不如使我浩劫得所安者也。求济我于浩劫者，非如来之教而何？姑未敢论受果登地。第能泛澜觉海，少溉余润，则契根根尘尘靡不周遍法界，故不独可以穷神，亦可以穷形色之原矣！于是缠盖不能縻，阴阳不能控，翛兮其翔，汩兮其集，得固如也，䘮亦如也。未游焉者，不独䘮之为䘮；既游焉者，不独得之为得。念念灭尽而非断，古今不异而非常。毕化沙界而一无事，默然宴坐而万行严。往来生死，未常生死；出入净秽，初无净秽。岂将来而后证，审于今而不诬。是以究旷劫于刹那，收九类于半偈，莫尚如来之教矣！密藏、幻于二上人，以南北二藏皆梵筴，流通不易，思刻方册，广其流通，拯溺之慈甚盛。诸龙象敷美其事尽矣！予特恐世之诞佛者或沮之，遂书此以辅。韦䭾氏之䟦折罗杵云。
夫佛力宏深，无生不度，群迷业重，正法难闻。即聪明之士，或终身不耳佛名，便博雅之夫亦穷年不目佛典。况复愚痴下流，无所闻识者哉！其或志向高明，识趣玄远者，俱谓一言悟道，何假博闻？诸佛唯心，岂须教典？宁知竟其妙义，固只字全无；布为玄言，则万函莫尽。菩萨尚皆依教而入，众生岂能舍经而修哉！此大藏之流通，所以不容已也。密藏开禅师者，夙契心宗，力承道脉，悯末法之易弊，悲众障之难除。爰发广大之心，用开方便之路。远乞檀信，独任勤劳，使其工费省而便于流通，卷册轻而易于携载。庶几穷乡下邑，无往不周；贫士愚夫，咸得而诵。虽根有利钝，信有浅深，而种菩提因，长般若智，起刹那之一念，证僧祇之三身，则不可以彼此论矣！况复上智辩才，因言悟妙勇猛精进即象超玄者，其利益又安可量哉！故大司空五台陆公光祖、少司㓂雨亭陈公瓒、太史具区冯公梦祯等，皆以宰官身具菩提智，共欣胜事，喜助信缘。禅师之宏誓大愿，不可称量；名公之妙德深功，岂容思议？余作宰吴门既闻善举，今官柱下宁负初心，更复参达观于天池，见密藏于帝里。针投芥子，水入江流，幸前劫之有缘，期后生之无误。忘其愚谬僭为叙言。呜呼！佛为四生之慈父，法为苦海之钜航。达官长者，总为佛子佛孙；信女善男，尽是法门法器。种无漏之良田，成无上之正果。谁谓双树之下，久别能仁；三会之中，难期弥勒也哉！
佛典雅以梵筴传，及国朝惟南北二藏，法穷于所不能普。幻于、密藏二师慨然悲之，愿广以方册，聿续慧命，此许彦周所称，贯高、田光之用心也。将挟册以游，玉立赠之言曰：诸佛大慈为众生故，破一微尘，出大千经卷。密之明之，权之实之，法雨普澍，三草二木，邪种焦芽，无不滋茂，而实未外众生心别立一微尘法。盖众生心即佛心，众生现前一念全收一大藏教，而自情生境，发觉路深扄，乃安处火宅相恬以嬉，非大慈悲父善巧方便，有永劫镬汤炉炭耳！即非光明不如翳眼，何由斯而论。则四十九年说法不异以头目髓脑，普施十方。而众生仰怙一切修多罗，亦如头目髓脑，必不可无。无之，则命根断。噫！可悲矣！况以娑婆浊恶，涉象季之陵夷乎！其津梁何可不广哉！故由梵语而华言，由梵筴而方册，譬震涂毒鼓于须弥巅，始得声际四天下。盖迦文既不容掩口，则末代儿孙义当鼓扬。而说者曰：世册之乃无，当于庄严。殆不知众生妙得于言音文字，而游行于如来大光明藏。于一毫端，百千万亿炳焕齐明，是所称无相庄严。虽尽虚空作琅函玉轴，曾未足以喻丝毫许也。善建者，志存其大；识法者，事彻其源，则庶几其见二师之心乎！方二师起愿时，余固筹之，念众生苦恼，弗复可忍。而沾濡法润，永息苦轮，得早一刹那为快然！冯虚责实，盖难为功。普于为缘，则又晚也。遂愿盟诸吴中法侣，为倾赀，亟其成间，以请之吾达观师。师咈然为叹，谓是最胜佛事尔！何得以格量心当之？夫一毛之施，一饭之供，终不坏灭。况以资财振法鼓，则两施圆收，故于是而或一滴一尘，一愿一力，微而至于一赞叹。又不然，以至于无心而闻，有意而谤，即一大藏教，未畅波澜，而众生八识田业已大有是事。奈何以无边因，作狭劣想乎！则定策广募。呜呼！余立主张速成，吾师主张广募，是果同耶？别耶？善信之士，怜余所以速成之心，感激于吾师所以广募之愿，将必有怆焉而悲，烈焉而奋，不入思惟，而真心自劝者。余又考佛之诚言五十六亿万岁，有大丈夫来自善足天，于龙华菩提木下，三转法轮，度诸有缘。嗟乎！缘宁有逾于此哉！则二师所游，䟽册所经，声传所及，实龙华老子前，旄尽大地，人宜急着眼。于此蹉过，长夜漫漫，何时旦乎？
众祐与其满分二身之开心地藏也，盖自开化中阴以至磨胸示趺，合为一藏，离为八藏。结集者、羽翼者，千门竞启；而天龙之所秘，青象白马之所不胜者，犹故未入支那也。一时同业之伦，富兰恨不遇于始，迦叶几不遇于终，吾等乃幸遇于末法之会。其曲指人心、直指人心，为人心而出现于世，乃人心竟安在耶？云台宝网，毛孔光明，消香饭、听风柯，及净名所载诸佛事，吾不蕲遇矣！众祐为我卷荷之根八千，返而聒之，岂不当机哉？兜玄国乱、黉塾小竖，言提其耳，咻以七略四库；浸假而化为蟫鱼，三食其中。征六艺则应以经；征九流则应以术；征千古则应以史；征圆、测勾股，枫枣之局，黑锦之囊，推而博卢雉于阎浮，括英雄于一洲；则有喙三尺，无不响应。卒征其心身如蘖貌、如灰口、如缄结。即漫然应之，剖其中扄，饰以丹绛；七节曰小，九宫曰大，拘蔽曰人，虚灵曰道。此世之所号为诵诗、读书、博物君子也，而卒不知心。永平以来，士之阐者疑贝荣汉炬胜竹燔秦焰也。出罗什之舌以为证，谓夫夫咀芗焦哺我，虽失故味，心藉其养。于是明心者遂不下数千百人，大抵多剃发之徒。其间鹦鹉、鸜鹆尚与印土泥蛤、垤蚁同沾灵泽；而荐绅先生顾反攘臂掩耳，以自失其心。则日外救形之典，不及日内济神之典明矣！二典分攻，内典者见藏而忘心，日理丝算沙；于所谓教者，无论分河夺衣，即贤首、天台，慧观光统、岌师、刘虬诸党，各鸣桴相向；而八藏学者，遂有八心。一旦请平，玄觉饮曹溪之钵，子璇登台衡之席，永明悬百家之镜，称一心矣！试征其徒曰：何谓心？辄遮以百非，表以万法，揭顿教圆教，满字无字，而当之斯。其珍见留悟，拟心失心，与荐绅先生一节也。嗟乎！攻内典者往往失心如此，开公奚以灾木而动梓？人为宣洒曰：唯唯否否，此夫严事梵筴之过也。往宣洒，无端求心，取天目梵筴翻之，非盥手不敢近。偶得禅源诠集、传佛心印记，蕴于心，而他筴以难数盥弗涉也。便仇南宗已获五灯方册，生疑至今。假令皆方册也，以吾书淫之僻，穷年周之，何至仇所不当仇者？因是以知缙绅先生所云华严不如艮卦，梵音足比淫声，皆不见大藏之全者耳！开公自以方便而贯华，方便而员多，方便而皮骨，方便而楮氎，方便而梵筴，方便而书空、书裈、书所坐之石，无不可。随顺者，则行方册之方便，何不可也？毗尼通七众，无取加点；咒心恣五辛，无取洁坛；剖尘而出经，尘即经也，奚为避秽？烦恼等即菩提，烦恼等即经也，奚为偏？上严敬庶，几稻麻竹苇之人乘方便而见全藏，见全藏而明真心乎？令麻苇人于此明心，彼人一毛端上，转法界轮。而我灾木非但迸出舍利，亦复一策一磔，摄麻苇人心，罄无不尽。其视闭藏，而仅得五言之解，若朱利槃特者，不径庭耶？虽然神诃康乐，僧纠奉御，鬼责庾信，物瞽昭明，并人、非人等加护之力，独奈何容五部六册者，而使忽列于金函哉！瑜珈禁于天朝，演楪害之法眼，沉于日本，台教妒之。此静蔼所以捧心，而开公得无意乎？或曰：六师者论之宾，十乘者咒之用，百界者夷之府。子胡不入魔境而生格量心？宣洒曰：若无乃称妙臂？经云：诵经不验，如嘉种失时。若非时而作此言，终失心矣！尚求之心，无为经转。吾所忧者，开公必能办此。
藏经之议易方筴也，肇自密藏开上人，裁于大司空陆公光祖、太史冯公梦祯等，而余亦加赞焉。或有以轻䙝圣典，汗漫时日为疑者，读司空、太史所为叙，盖详矣！藏上人挟伴比游，将复谋于妙峰禅伯，吾知其必有合也。则愿以此大事因缘，订诸十方佛子。昔我释迦世尊在因地中，共诸大菩萨暨无漏声闻、文殊、普贤、迦叶、阿难等众，修无上道。或现比丘身，则互为师友；或现国王身，则互为主辅；或现居士身，则互为眷属。历百千万亿劫不相舍离，以至于登正觉。何也？则三宝之因厚，而植缘深也。叔世道微，无论拍肩执袂之徒，易合易携。即闻三宝名，行佛门事，而能以道法缔深缘者几哉！兹举也，经翻一大藏，藏通南北宋三刻期，订十数䙫赀，募三万金。若倡若和，若自施若劝施，若校若缮写，若锓梓而流通，俱有无量功德，为当来成佛根本。不啻如法华经中所谓散心称佛，尚成佛道已尔。笃信审思宁无庆跃，至于发愿之弘隘，持念之坚脆，助缘之厚薄，共事之久近，又成佛后先之顿渐之攸分也。深心奉刹，世尊且为证明矣！而禅者或以为向外驰求事，是未知福慧两严，事理无碍之说也。且藏上人与陆司空、冯太史、二三开士方究心向，上一着求无师智，余亦不自揣量，以唯心净土法门树于吴中，而俱不舍此刻经功德。岂概以羊鹿小车，自耽娱哉！盖闻道无拣择，贵在知时。时节因缘，作佛事者之所乘也。竺法兰始入震旦，必以四十二章；达磨航海传宗，必于梁武之季。棒喝交驰之后，狂慧将猖，则卫元嵩不得不逆行。于周武宗教两衰之日，昏散难拯，则板独空，不得不猛锻于牛峰，皆时至而事起耳！以今末法斗诤，众生根劣，展梵本者惮其烦，购全经者艰其费。易为方册，以从缁若素简便之情，时节因缘至矣！佛子其能违诸二三开士所为，惓惓谂诸众也，上人行乎哉！遄往遄复，了此大事，微尘国土必有先得此心之同然者。
寿朋凡夫也，凡夫往往执有，执有者情耳！乃谬自指曰吾性则然，吾性则然既谓之性矣！所有愈真，则所执愈坚守。沤生电灭之四大，如䋲结胶固。牵鹿梦蜗，斗之五蕴，如掌握囊贮。持爱憎取舍，如别苍素。而分胡越视人间世，为吾身必不可脱离，必不能超出之境。视吾身为必可生，不可死之物，刹那刹那，百结千缠，随断随续，执有一念为之也。嗟吁！谁有哉！一旦得佛典，诵数十字朗然，开笑萧然，虚游荡然。数十年前，情如林间竹柏影耳！有情冰泮，空境秋澄，众生总是佛身，大地无非净土。昔闻半偈者，上树报半偈之恩。佛恩如斯，寿朋未知所报。第令众生是佛，则我报佛矣！作如是想，密藏开师自南游燕，募刻大藏经，若与我想会，爰属寿朋序其事。夫所称卷则数千卷，刻经费则数万金，南北两板未易印请，而方册不难于持载诸语，此则陆司空、冯太史诸公序之矣！顾破三藏皆文字之说，我苐应之曰：如君语佛，可以无经？破方册起轻䙝之说，我苐应之曰：即稗官农圃之书，谁其使汝䙝狎之？汝自生慢心，破数万金难为作缘之说，我第应之曰：募金且难，捐金且难，作佛者亦人持三语破三难，经其成矣！夫寿朋闻佛典以来，求报佛恩，第令众生是佛。佛者，心也；闻佛者，经也；成佛者，非心也，非非心也；非经也，非非经也。熏闻众生，经其筏耶！寿朋寄迹曹郎，需明年之春季，当三载考绩藉令无罪过，复其职。复职之日，旋自乞身归西山，戏斑娱二亲之暇，辄与旧日往还二三开士，分募东南，为藏师偏裨可也。弥勒成于佛后，意者寿朋刻经于藏师之先也哉！首订盟，佛曰如是。
谦益㳟读高皇帝御制文集，首飏言曰：天命我祖统合三教。大哉！蔑以加矣！已读故翰林学士承旨宋文宪公集，则又叹曰：嗟乎！夫宪章圣祖者，舍文宪何适矣！圣祖称佛氏之教，幽赞王纲，开国以来，凡所以裁成辅相设教祐神，靡不原本一大事因缘，而文宪则见而知之，为能识其大者。之记、楞伽、金刚之叙，通幽明显权实，大圣人之作用存焉。传有之金铎振武，木铎振文。文宪，其高皇帝之木铎，与由文宪以窥圣祖之文，其犹易之，有翼春秋之有传也。与圣人之言天也，算以周髀，测以土圭，而天体见焉。于以宪章圣祖，盖思过半矣！圣祖现身皇觉，乘愿轮以御天。文宪应运而起，典司禁林辅皇猷而宣佛教。前代以翰林学士为内相，高皇帝不置相，文宪有相道焉。云从龙，风从虎，圣人作而万物睹。文宪以大儒应聘，君臣之际，史官颂之，至今抑岂知其夙受付嘱，开华严法界于阎浮提，其为云龙风虎，又有大焉者乎！姚㳟靖之于成祖閟现稍异，要皆后天奉时，佐二祖以章明佛乘，日月未改。圣谟洋洋而儒生掩耳如尘沙劫事，岂不悖哉！或谓文宪故服习程朱，程朱辞辟佛氏凛于戎索，何可越也？於戏！圣祖不云乎，天下无二道，圣人无两心，夫道譬之则日也，圣祖出而日中天矣！程朱见日于牖，文宪见日于扶桑，其广狭至不同量也。生盛明之世，而墨守程朱，终不能仰青天而睹白日。悲夫！文宪集无虑数十本，余搜次其关于佛事者，合诸云栖所辑校定付梓而僭为之叙，以谂于世之宪章。文宪三阅大藏，入海算沙，有如指掌，在儒门中当为多闻总持。至其悟因证地，着见于文字中，必有能勘辨之者，固非学人所可得而评骘者也。
双径兴圣万寿禅寺，唐国一祖师开山，上挹灵鹫之宗风，下衍牛头之法派。顾灯传于八十七代，而雷震于千二百年。慨金碧既委荒烟，龙象徒闻盛世。然不有其废，何由以兴？得吴门中丞沈公之捐资，凤郡知识无边之殚力，遽伤莲台之西逝，乃当绀殿之垂成，但期胜境弥新，愈喜哲人间出。承常住廓庵而接武，兼无生精进以同盟，地匪乞缘布金瓦，必易泥为铁。顷久总祈乎无漏，俯仰惟听乎有缘。霖雨十日，宁同敝宇，子犁之深悲云露万重，岂符石室空生之遍观，为因更固受果，益圆信佛语，不虚善心顿发者矣！
若以肉眼观阎浮提世界等，如琉璃脆铁，瓦应无住。若以法眼观，不问净秽，土具金刚体性，贤劫常不坏。云何无生禅却住有为法？庄严万寿寺，是径非山，义即寺显，能所毕竟，所能无离，即印空山，此山径常住。
有僧颀然而长眉，烨烨放光，手持铁瓦两片，更兼文字几行，故作狡狯游戏，卸却老衲行藏，莫怪主人粗目。试将泥铁较量，折戟沉沙，半消铜雀，子墨生香。究竟孰坚孰脆？波波着甚于，太史不作戏论铁。在比丘心里，此念亦是能所，祗今谁来谁去？成住岂离坏空？更请下一转语，径山铁瓦因缘，便作西方公据。
双径山有万寿禅寺，唐国一师作开山祖，寺以泥作殿，瓦日久流坏。与诸刹等寺僧，证公以解脱智，修真实果，誓发愿力，易泥以铁。要于长永，而浩费难集，过遇庸居士而属唱缘。居士难之曰：世间一切成毁坚脆，俱非实相。当其成时，瓦铄非脆；究于流坏，金铁匪坚。请公转一语，以解是惑。证公曰：不然，所云成毁坚脆者，外相也。一念真实，无成毁坚脆。而大千累劫不与迁流者，实相也。法华谓之如如不动，金刚谓之般若，楞严谓之究竟坚固。子试究，乞者何念？施者何念？如其真实是铁非铁，即与如来法身相见，历劫不坏。居士闻是语已，而欢喜合掌而作偈言：世间一切法有成毁坚脆非相名实相起竟一念中实即瓦铄坚而况金银铁给园八十顷乐土七宝塔非以金宝故撝手片念成是种菩提智是见如来身贪乞与悭施起念与堕落以此幻与实证诸历代祖泥瓦何脆？铁瓦何坚？抛却金刚身，来寻有漏禅。东西日驰走，波波亦可怜。衣领径寸珠，不杂铜与铅。若能自探取，金屑都无缘。况复铁与泥，分别都云烟。
无生上人住径山之万寿寺，以行解闻于诸方，顷持锡谒余于虞山，庄严衍裕具大人相，使人见而意清。上人发愿，欲易殿瓦以精铁，为永久计，乞余一言，以为唱导。夫大千界中，不离一念，上人愿力坚固，即兜率天宫下移人世，亦一弹指间耳！于以铁易瓦乎何有？或谓世界依幻，盖茆镕铁总归变坏，了无实相。不知上人一念，劫火洞然，不与大千俱坏，不应作如是戏论也。
闻苦海无边，非法航无由稳载；福慧兼修，非宝地从何肇业？所以高人达士于名山胜地，往往注念独专。我震旦国中，江南名刹无过双径，自国一祖开山以来，祖祖相传代不乏人，历诸兴废不知凡几。中丞沈公目睹颓圮，为文广募；无边海公殚力拮据，善信响应。宝殿崇成，涣然鼎新矣！独以山高风广，积雪非经春不化，坚冰非大阳不开，陶瓦柔脆，半损风霜。继此法席者为廓庵观公，遂兴忧深虑远之思，誓愿广募贤豪，行将铸铁瓦，为盖作千年常住之计。正所谓一劳永逸，利穷算喻矣！良以众生没在苦海，倘不藉三宝为福田，长夜何由旦乎？今观公竖此无遮旗鼓，与大众植此无上因缘，吾知毒眼汉见鞭影而行，又奚俟予之间言剩语哉！偈曰：钱高北斗不买常年一息不来余皆剩物藉有待赀肇无待因因因而果疾证真常果不俱因至寂灭地究其功能惟此念始三途极报反此念兴孰利孰害谁雌谁雄石火光中各各谛观但念无常急急着眼藏经之以书本行也，自紫柏道人始也。其自清凉而之径山，以其便于刻也。自径山而之化城，则以其便于藏也。化城之名起于宋赐御书二字，遂为寺额，毁于元，而兴于明，后稍稍湮废矣！居铠公暨诸金汤案故，而克复之。筑垣构屋其中，鸠工藏板各有其所，于是焕然重为名刹。而海内称弘法之区，无化城匹矣！法具矣，不可无佛。适有比丘慈门造大像一，于虞山之麓思为室以居之，而度不能办也，遂举而归之铠公，而化城于是不患无佛矣！佛具矣，不可无僧。包腰行脚者，朝夕过化城，安所取饘粥焉？铠公乃乞粟四方以给之，而化城于是不患无僧矣！佛法僧三宝具，则是化城也，即谓之宝所可矣！嗟夫！事以时兴，时以缘会，道法之有显晦，犹寒暑之有进退，果实之有生熟，不可强也。自世尊说经，庆喜结集，垂千年而入震旦。圣僧辈出，易梵为华，而经始便于诵说。又数百年，而有镂板以传，印代书写，而经始便于流布。又数百年至今，复以书本代卷帙，而经始便于印造，便于蓄贮。从源溯流，愈变愈巧，愈简愈妙，紫柏之利益群生，岂有量哉！然刻藏之功，必待化城而后毕；化城之美，必待迎佛饭僧而后备。则地利、天时、人事固有相须而成者，故愚谓铠公斯举也，于过去世必有希有奇特之因，于现在世即为希有奇特之缘，于未来世必有希有奇特之果。凡捐施赀米乃至一钱一粒之微，与夫随喜劝导一笔一舌之劳，皆当于龙华会上，历历证盟，功不唐捐也。愿我善信闻且见者，作希有想，作奇特想，如趋晨市，如赴场，庶不虚度此福田也。
古德云：一法若有，毗卢堕在凡夫；万法若无，普贤失其境界。故六度之中，以檀波罗密为首。余杭旧有安乐寺，侵蚀有年，几成榛莽。宋元实、严印持诸君，竭尽心思，与魔力争，以存斯刹。无畏禅师捐其衣钵以修复，而殿则漏湿，堂则狭小，难以安期。且供单未备，尤为缺典。愿大心之士，慨然乐施，一切所施，悉回向般若。推三轮而无著，超二乘而直上。胜事既毕，福慧二严一时成就，无上菩提现前不远。
武林自云栖出世，精蓝宝坊，梵呗相闻，俨如极乐国土，余杭独窅焉无闻。元实、印持二君乃能夺安乐古刹于魔波旬之手，化火聚为清凉，变屠肆为佛土。此末法中甚难希有之事也，尘沙诸佛所共赞叹。凡我同人，有不转相告语，成此胜因者耶？无畏禅师呐呐如不出口，然机缘所感，当使木马夜鸣，西方日出，无待沿门持钵也。
余于凌霄护法，识临安孙茂才云，知为笃实居士也。未几，以普庆因缘告余曰：径山故名双径，一自余杭而东为化城，一自临安而西为普庆。自国一开山以来，历唐宋与径山鼎峙，入我明依然宝所。后化城夷于草莽，而普庆旧额犹存。智禅师碑记与赵松雪书法凭而吊之，想见庄严境界。顾化城废而复兴，普庆虽未尽废，而一线之额渐归圮没。自临安而借径径山者，每用叹息，谓安得僧如澹居，弘护如吴方伯者？为恢复旧观，以故僧某发大誓愿，祈与化城聿还其旧。嗟乎！普庆与化城难易亦较然矣！化城无尺土，而普庆寺基无恙；化城作难首青衿，而普庆发心有居士；化城坐落魔境，降伏实难，而普庆寄刹仁里，重以邑大夫抚字之余，易于虑始。处易兴之地，而加以僧某弘誓之初，所谓事半功倍，端在于此。余言不足为建刹重刹，自有足为檀施重者，何以故？径山双径不能阻西来一路也。佛法因缘不可思议，苐告之十方，当必有欣然子来者。
识时务者谓之俊杰，非独经世，即避世亦然。方今海内多故，辽左、川西以及东省，赤白羽书旁午奏阙下，募兵征饷，椎髓及膏，百万生灵，化为血海颅山，迄今未有宁宇。盻望忠孝男儿，为国家出死力，而文罔议论，束缚太苛，莫可措手足。若游衲往来国门，辄指为妖为间。虽鸠摩罗什、佛图澄复生，亦不知揣作何等相矣！一轮禅师目击此时流獘，投入径山之北，有同安旧道场，缚茆垦田，终日参禅，透入云门宗旨。其余惟火耕刀种，草衣木食，不复问门外十步事矣！余谓：了明生死，便知现前皮袋自无始来抛掷千千万万，岂必恋此躯壳及眷属身外物等。不恋身家，拨转此念，为子孝，为臣忠，为英雄立㮄样，为国家出死力，皆由死生上看得分明故也。轮公有同心，老居士可以此示之。
游西竺之大者，视东鲁不啻一区，顾托足不由尼山去印度，必不㨗。他不具论远，若径山近，则云栖可征也。无从师，少师孔氏，晚入薄伽，般若智圆，言思路杳，余末由窥。第窥之于诗，谓非直㨗无碍，悉自妙明光中流出者耶！其于西方品位，不知当补何处？若诗则已超季潭诸师而上之矣！
往予客金陵，今中竺季潭师从龙翔广智业，与余同里闬情欢合，且以远大相期。待日切劘于文事，游从荐绅宿德间，往复闻问为甚盛也。时厌世之为文辞者，识性不高，则见地肤陋；体裁无度，则铺叙失伦。且曰：学固弗如是已也！乃杜门坐一室取古人载籍，矻矻读之，至忘寝食，将求其制作之体，与所以立言之要，其志可谓大矣！既而师上径山掌记室，元叟端公会间，复归龙翔，余亦还留中吴敩学，广业比载晤金陵而师之，学已克然有得，沛然不可御矣！自是遭时多故，予避地姚、虞间，时出主宣之水西寺，风尘修阻，欲见无由。俯仰二十余年，已兹获遇西湖之上，握手道旧，因出其平日所著全室藁，若古诗、乐府、歌行、唐律，凡若干卷，读之终日不厌。惟见其高古温垕，风度悠扬，烨然若翔空之孤凤，览德来仪，欲快睹而不可得也；昂然若霜晨之老鹤，声闻九，欲近之而不可即也。追乎黄流之玉瓒，缜栗而有章也；乎清廓之朱弦，一唱三叹而有遗音也。是非其识之高，工之精而趣之妙，能若是乎？置诸古人未易甄别，讵不可以行后也哉！尤足以副予夙昔之望矣！抑余观晋唐以来，高僧以诗名者固不少也，若支遁之冲淡，惠休之高明，贯休、齐己之清丽，灵彻、皎然之洁峻，道标、无本之超绝，惠勤、道潜之滋。虽造诣不同，要适于情性，寓意深远，至于今传诵不衰。季潭师识地高迈，调趣清古，导扬规咏，有风人托物之思。得三百篇遗意，传之将来，岂居澈、休辈下？尚当有知音者矣！
释皎然曰：诗有六迷七德，以虚大为高古，以缓慢为淡泞，以诡差为奇，以错用意为独善，以烂熟为隐约，以气劣弱为容易，此六迷也。识理、高古、典丽、风流、精神、质干、体裁，此七德也。余以为论诗若皎然者，可谓知诗矣！夫六迷者，世之恒病；七德者，罕见其人。余叹息诗虽为道之末艺，然有道者之诗，则七德无不备也。季潭泐公以博大之德，圆融渊伟之道，陶铸龙象，出而为天下丛林师。间作诗章，浑涵汪洋，千汇万状，而一以理为主，抑所谓七德者欤！太祖皇帝恒称为福慧僧，且和其诗百四十五首，美其兼通儒而神不驰。夫以太祖皇帝之明圣，乃眷宠赞诵若此，草茆之士，其敢致訾于其间哉！今将锓梓，其徒永祚如升，求余序之。呜呼！成康没而颂声寝，王泽竭而诗不作。非不作也，作而不出乎性情，失中和之道也。诗能出乎性情，则中和自萃，而无六迷之病矣！此集也，皆根乎性情，而七德具备。诗之所用，虽同于皎然，得君阐教，则非皎然之所及也。忆！余少时颇嗜辞章，公一见之大加奖誉，谓如风行水面，自然成文。余之感公非一日矣！今读公诗，敢不赘一言以报公哉！虽然其徒锓梓流行者，义也；余之序公集者，礼也。若公之圆融渊伟之道，如春行大地而无滞迹，则岂能以文词而名状之哉！
闻正法无法，阐之以法则支；妙心唯心，窥之以心则晦。自语录杂出，观者望洋，而至道为之一病矣！嗣禅师明秀，乃取径山语录，而萃其深着明切者为一帙，以示予谋重梓，而沛其利于天下。愚询其所以利者，则曰：日月有限，而昏明乃出于莲花；山河无垠，而胥弥乃藏于芥子。至道若是乎难喻也，姑即其形声色相者，质之可乎？如来肉髻，观音千指，遍身毛孔，作声华土，庄严妙相。观之者云：有色乎？无色乎？有声乎？无声乎？有相乎？无相乎？展转幻化，何以示人？证之者云：即此相非此相，即此声非此声，即此色非此色，超升堕落已归分别。疑之者云：法本无相，唯相所相；法本无声，唯声所声；法本无色，唯色所色。即此范彼总成牵合。拟之者云：无相而相，是谓真相；无声而声，是谓真声；无色而色，是谓真色。隐护雕笼，宁为真载，要之大中为极，人心本虚。无为太极之原，虚乃万化之本，夫人而不知也。于是即相以昭幻，即声以求空，即色以显，夫人而不能自拔也。于是即其形声色相之外，使反而求之，饫而通之，如天之有相，而不见；如鼓之有声，而无端；如风之有色，而无迹。知我之有真者，知形声色相之有异者。知无极太虚之道，有不可分别计较者。岂方体之可以尽人，尘滓之可以尽法哉！人性上不可加一物，无心上不可施纤功。琉璃原非碍眼，赤丝原非素质。澄海本无惊涛，霁空本无点翳。薝卜之香，波罗之味，空中之声，相中之色，学者知之乎！乃若摘涂者，启天王之华屋；渡者，测海藏之金壶；得器者，忘千峰之翠色；梦醒者，悟溪涧之多岐；饮冰者，知凝解之同兆。悟则有，舍则无，无则一，而原非在彼矣！何佛非尘？何尘非佛？何空非相？何相非空？宫商应节，何分律吕？夫妻欢洽，奚别姓名？一志在我，何求而不获？双足在我，何行而不至？见者性，不见者亦性；虑者心，不虑者亦心；显者相，不显者亦相；鸣者声，不鸣者亦声；觌者色，不觌者亦色。天地日月皆肾肠，而皮毛骨骼皆霜露，喜怒饮食男女皆家园，而声声色色皆相皆故物。谁为之？尔我轨径抑谁为之？内外离即也。乃若辩形是而镜非，认光同而影异。千言之下，字字传声；无始以来，灯灯皆境。拗翼求飞，孤掌欲鼓，匪曰蜚，实以自沈。愚白首儒书，雅心佛教，慨至道之高明，悯童垂之滞劣。拟议忽堕顽空，苦思终成夫恶识。依稀其一窍者，光甫遏而疑兴；穷研夫百氏者，馂愈长而鲠甚。辄不自揆譬之木焉。蠹则情也，火则识也。性不可见，敷花布叶，则性在是矣！心不可求其所以，为之蠹，为之火，为之敷花布叶，以及人为之声声色色相相者，则心在是矣！人心道心相为出入，舍其一则虚明，舍其二则广大。至于悠久真常，则成佛而作祖矣！何空之难求？而何如来之不可见耶？敬附于篇末，以翐夫圆融达顺者。
夫道果有节要可传者乎？抑亦无节要可传者乎？余闻诸佛诸祖无实法与人，而引导众生不过以假名字而已，是诸佛祖亦无节要示人也。然万法千门自有究竟，初机晚学必赖宗旨，故设方便以引诱者，其节要之传，乌可少哉？慨自光明种子之坏也久矣！每每学者迷头认影，寻牛遗迹，而本地风光，竟昧焉！于是有忘怀默照作鬼家活计者，有向言语上思量卜度为门径者，有以心意识为窟宅者，有堕我见网中者，有落断常坑者，此皆不能绝生死，浣垢浊，伐稠林，而直取无上菩提也。彼抱道者，安能坐蒲团上，视众生之流荡，而不指其节要以药之乎？江夏秀上人，别号素嵓，夙有灵骨，竖精进之幢，悟解脱之境。闭关参妙，宛然莲花之不着水，宝珠之不尘。所谓历试于佛场，而心空及第者也。至若搦管咏言，思超凡界，又其余事。楚中士荐绅辈莫不与之欢，而氓景慕者，其頫囱拱拱敬如礼佛然。一日，获睹径山禅师语录，不觉法喜禅悦油然自生，而阅之不厌。捧卷示同志曰：此其可以药众生之流荡，而为引诱之最方便者也。既又虑求之者，泛而无统，乃节其切要者为一卷，梓而传之。诚法门之究竟，后生之宗旨。盖此语此理，上人已活泼于胸中，而径山禅师不过先得上人此心之同然耳！学者苟能向脚根下推穷，不独玩节要之言，而能会节要之理，则斯道之节要，不在剡藤间，而在吾心中矣！是上人一人之佛，将溥而为众生之佛也。其功德岂小补哉！呜呼！孰谓道真无节要可传者乎？谨䟦。
余自虞来苕，师亦自九峰来大安。大安废刹，师将起百代于今，而为之徘徊焉者也。因访师于所构庐中，索其诗纵观之，风则宗也，旨则骚也。盖骚其初地，而宗则究竟也。昔皎然住杼山，往往以诗句牵劝，令人入佛智，若师诗乌容秘而不传耶？
