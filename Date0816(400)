三、正說妙法四：初、佛許說爾時，世尊告舍利弗至吾當為汝分別解說。
圣慈之心，感之則應，故雖欲無言，不可得也。
說此語時至世尊默然而不制止。
佛止不說，俯為此輩，故諸增慢儔果然退去。然靈山勝集，豈有凡材？蓋亦大權示跡，警進未學耳。故宣師云：是知五千退席，為進增慢之儔也。於法未得，而謂已得，於道未證，而謂已證。已實下而自增上，以慢法慢人，曰增上慢。
爾時，佛告舍利弗至愿樂欲聞。
枝葉，譬瑣末之眾。貞實，譬成德之眾。敬對曰唯，領善聽之誡也。
四、正為開示二：初、全提佛告舍利弗至如優曇鉢華，時一現耳。
直指妙法全體也。下明一大事佛知見，與所謂是法非思量分別所解者，盡此矣，直可非思量分別而解之。優曇，此云靈瑞華，三千年一現，現則金輪王出，譬妙法為一大事，時乃說之。
二、款啟十四：初、令篤信舍利弗！汝等當信佛之所說，言不虛妄。
既已全提，復將款啟，故飾之，使以信得入。
二、明權顯實二：一、標
舍利弗！諸佛隨宜說法，意趣難解。
所以者何至唯有諸佛乃能知之。
云我以方便演說，即明權也。云是法非思量所解，顯實也。所以非思量分別者，離識情也。唯佛能知，非二乘法也。
所以者何？諸佛世尊唯以一大事因緣故，出現於世。
一大事者，一乘妙法也。即諸佛知見，當人妙心，萬法實相，無二無三，故曰一。此非小緣，故曰大事。
舍利弗至出現於世。
徵釋上義，明諸佛出興本懷也。佛知見者，徹了實相，真知真見也。在法名一佛乘，在因名一大事，在果名一切種智。故曰諸佛因一大事故出興，為一佛乘故說法，欲令眾生開佛知見，而究竟皆得一切種智也。此真知見，生佛等有，本來清凈，唯人以妄塵所染，無明所覆，而自迷失，故佛與開示，使得其本來清凈者，而自悟入不復迷失也。開者，破無明之封蔀。示者，指所迷之真體。悟者，豁然洞視。入者，深造自得，而證一切種智，是謂佛知見道也。
舍利弗！是為諸佛以一大事因緣故，出現於世。
結釋也。
佛告舍利弗至無有余乘，若二若三。
諸佛為一大事出現故，諸有所作常為一事，以此而教菩薩，以此而示眾生，以此而說諸法，曾無他道也。
舍利弗！一切十方諸佛法亦如是。
亦莫不由斯道也。
舍利弗至究竟皆得一切種智。
雖說百千億無數諸法門，其實為一乘。一切種智，即佛果智也。
舍利弗至欲令眾生入佛之知見故。
結，指歸同也。不言開者，云教化即開義。
舍利弗至如此皆為得一佛乘、一切種智故。
我今說法皆式諸佛也。種種欲著者，或依濁業欲五塵，著愛染，或依凈業欲小果，著二乘。
舍利弗！十方世界中，尚無二乘，何況有三。
舍利弗至於一佛乘，分別說三。
此原圣人始以乘時濟導，不得已而說三，然要其終，實為一乘耳。五濁皆依性說，性本淵澄，五事交擾，起諸塵滓名濁。所謂劫濁者，劫言時也，時多惡事，混濁起業。煩惱濁者，開即九十八使，總即貪、嗔、癡等五鈍，混濁障事。眾生濁者，長養無明，支離六道，眾惡相生，混濁障性。見濁者，開即六十二見，總即身邊等五利，混濁障理。命濁者，業識為種，交遘發生，隨劫短減，汨沒生死。劫濁無別體，但依四者增劇立名。釋迦出，當劫減壽百歲時，四者正劇，故云劫濁亂時，眾生垢重等。
舍利弗至非辟支佛。
法王法中雖有二乘之名，曾無二乘之實，如來出興，但說教菩薩法而已。傳此乃為弟子，得此乃堪應供，覺此乃真辟支。而不聞不知者，烏足為弟子等，故曰非也。是以迦葉領悟之後，乃云我等今者，真是聲聞，真阿羅漢。
又舍利弗至無有是處。
以羅漢為後身，以小果為究竟，而不復回心求正道者，皆為增慢邪人、名字羅漢而已。
除佛滅度後，現前無佛至於此法中便得決了。
除佛滅後，去圣逾遠，容有不信，然亦可作得度因緣故。若遇余佛，於此法中便得決了。
舍利弗至無有余乘，唯一佛乘。
十四、以偈重宣三：初、頌退席爾時，世尊欲重宣此義，而說偈言：比丘比丘尼至不堪受是法。
前獨云罪深增慢，此又云我慢不信等者，前則通舉，此則別頌。以比丘出家進取圣果，多增慢；優婆塞在家豪貴矜高，多我慢；優婆夷女懦邪僻，多不信故也。護惜瑕疵，謂覆罪文過。眾中糟糠，謂亂淳混粹也。佛威德故去者，若窮子之怖父也。
此眾無枝葉，唯有諸真實，舍利弗善聽。
三、頌正說二：一、頌全提諸佛所得法。
直指妙法也。
二、頌款啟十四：一、頌明權無量方便力至以故說是經。
明應小機，開權也。言眾生心所念等者，謂知其所念小法、所行小道、所欲小果、所系濁業，故以方便說九部法。修多羅，云契經；伽陀，云孤起頌；本事，說佛本行；本生，說佛前因；未曾有，即希有之瑞；因緣，即種種緣法；譬喻，引事顯法；只夜，云應頌；優婆提舍，云論議：此小乘九部也。大乘加方廣、自說、授記為十二部。是經，指九部經也。蓋為樂小之人權設方便，引入佛慧，為大乘之本而已。
有佛子心凈至故為說大乘。
明應大機，顯實也。心凈，則異上欲性。利根，異上鈍根。行深妙道，異上不行。是故為說大乘，而記其成佛也。深心念佛，即念自性佛。修持凈戒，即持無相戒。此所以為得佛之道也。
聲聞若菩薩，聞我所說法，乃至於一偈，皆成佛無疑。
所謂究竟，皆得一切種智也。夫佛道懸曠，經劫積行，然後乃成。此則才聞一偈，而成何耶？蓋佛性之在纏，若神珠之在衣，小乘向外求索，故甚大艱難。法華直指當體，故不求自得。是以彼必經劫積行，而此則不幾乎一偈，可以成佛也。
十方佛土中至說佛智慧故。
結顯一乘也。但以假名字等者，雖假三乘之名，實說正智之法。
諸佛出於世至濟度於眾生。
佛自住大乘至為說實相印。
圣人平等行慈，至誠待物，故自安住大乘，而一如所得之法，加之定慧莊嚴，以此度生，欲人同證。若自證大道，而以小乘化物，則為慳法，於道有妨，是不可也。故凡歸我以信，則我待之以誠，不欺小機，不誑未學，不貪法利，不嫉彼勝。蓋法中諸惡，佛皆已斷，故能說法無畏也。云：若欲說是經，當舍嫉恚慢，諂誑邪偽心。此斷諸法中惡之義也。我以相嚴身等者，謂有能信歸於我，我斯為現勝身說實相法。其所說法皆與實相不相違背，名實相印。又以一實相印一切法，如所謂山河大地一法所印。
舍利弗當知至皆令入佛道。
昔愿眾生同證實相，今獲顯實是滿本愿，此結敘實也。
若我遇眾生，盡教以佛道，無智者錯亂，迷惑不受教。
以一實化雖我本愿，奈何機小怖大，若窮子之驚愕迷悶，則於物有妨，是以用權也。
我知此眾生至是亦非真滅。
彼所以迷不受教者，為善本未植，濁業強盛故也。堅著五欲癡愛生惱，即煩惱濁也。以欲因緣，墜三惡，輪六趣，即眾生濁也。受胎微形，增長眾苦，命濁也。入邪見林，著妄諂曲，見濁也。若有者，常見；若無者，斷見。眾生因此二見，於五蘊計我，故具足六十二見。由是執妄益堅，去道益遠，是以於萬億劫不聞佛名，不聞正法，即劫濁也。五者交擾，汨昏其性，難以正道度之，是故不得已，而說盡苦道，示權果法，即小乘滅諦，非真滅也。下示真滅。
諸法從本來，常自寂滅相，佛子行道已，來世得作佛。
修道證滅，是亦非真了法，本來常自寂滅，不假修證，乃為真滅。能行此道，與覺相應，故得作佛也。
我有方便力至唯一無二乘。
雖說三乘，皆歸一實。
七、頌三世道同三：一、頌過去道同二：初、諸佛等同過去無數劫至令入於佛道。
言皆依權演實也。
又諸大圣主至助顯第一義。
此又廣演諸佛隨機方便異之言多也。謂以多方便助顯妙法第一義諦。即下文所陳，上至菩薩，下至人天，小善微因，皆成佛道是也。下文旁出四科。
二、菩薩等同三：初、頌菩薩行若有眾生類至皆已成佛道。
施、戒、忍、進、禪、智，六度也。前四為福，後二為慧，故曰種種修福慧。自下諸行纖悉備舉，即多方助顯也。使即其所顯明第一義，則一行一相無非妙法，舉手低頭無非妙行，所以皆成佛道。縱雖未成，其道已具矣。
諸佛滅度已，若人善軟心，如是諸眾生，皆已成佛道。
以善軟為聲聞行者，大品嘆羅漢心調柔軟，凈名云：住調伏心是賢圣行。
三、頌人天行四：一、造塔善行諸佛滅度已至皆已成佛道。
萬億種者，或七寶香木，或瓦石沙土，貴賤華質之不同等，妙剎也。精誠、戲笑之所寓等，妙心也。所以皆成佛道。
若人為佛故至度脫無量眾。
諸形像者，或木雕漆布，或泥塑寶鉆，或金銀乃至錫鐵而鑄，或眾彩乃至指爪而畫，若形若影之精樸等，妙相也。自作使人之專略等，妙心也。至若漸積功德，具足大悲，如是種種無非實相，皆第一義。所以皆成佛道。然此非二乘所及，故曰但化諸菩薩也。
若人於塔廟至如薪盡火滅。
或香華幡蓋出於敬心，或眾鼓伎樂出於喜心，或一色一香出於亂心，乃至歌唄之小音，低頭之小善，而皆成佛道者。第一義諦，離敬怠，絕喜惡，靜亂小大，皆通為一故也。若以敬喜為是，以怠亂為非，則終身處乎是非之境、喜惡之場，雖歷塵劫碎身粉命，未有得道之期，況一舉手低頭之頃耶？度眾入滅，乃詳言成佛轉化之事也。貝，螺也，大者繚曲似角，故名角貝。
若人散亂心，入於塔廟中，一稱南無佛，皆已成佛道。
諸行，首舉六度，福慧為最難；末舉亂心，稱佛為最易。而皆成佛道者，信乎道無難易，顛沛造次無非妙法，無非第一義也。
於諸過去佛，在世或滅後，若有聞是法，皆已成佛道。
結過去道同也。
未來諸世尊至亦同得此道。
此同釋迦本立誓愿，次明隨機助顯。
未來世諸佛，雖說百千億，無數諸法門，其實為一乘。
此同過佛以異方便助顯等意，而簡其文也。
諸佛兩足尊至導師方便說。
重明佛說一乘之意也。法常無性，則言詞相寂，不容有說，但為發起佛種，故說一乘。此同後文，知第一寂滅，以方便力說也。是法住法位者，森羅萬像，皆即實相也。世間相常住者，山河大地當體真常也。三乘遣相，明真故，法不住位，釋動求靜故，見有遷流，一乘觸事而真，不生情解故，法法住位，世相常住，道場所證如此而已，故為眾生方便演說也。
天人所供養至其實為佛乘。
次明隨機助顯。
知眾生諸行至隨應方便說。
亦同前助顯簡文。
今我亦如是，安隱眾生故，以種種法門，宣示於佛道。
次明隨機助顯。
我以智慧力，知眾生性欲，方便說諸法，皆令得歡喜。
此亦助顯簡文也。所以逐節舉助顯事者，明三世諸佛以至釋迦，說法儀式并同。
舍利弗當知至而起大悲心。
頌佛出五濁等文。窮無福慧，眾生濁也。生死不斷，命濁也。著欲盲冥，即煩惱濁。不求佛法，即劫濁。深入邪見，即見濁也。以苦舍苦，言不知出要，圣人所以為此起悲開權也。
五眼中，肉眼礙而不通，天眼通而滯相，慧眼直以破相，法眼直以觀俗，佛眼無不洞徹，而善觀眾生緣業，故云以佛眼觀也。
犁牛，南夷之獸，蔽於愛尾，因以害生。眾生蔽五欲之愛，害猶是也。大勢佛者，眾生窮無福慧，墮險遭苦，唯佛有大勢，能救險道，法有大力，能斷諸苦。
我始坐道場至云何而可度。
始坐道場者，華嚴之後，隱舍那身，現大權相，示成正覺之始也。觀樹經行，思以道蔭物也。三七思惟，思開三闡化也。眾生耽湎五欲，迷失正道，名樂癡所盲。
爾時諸梵王至請我轉法輪。
方思闡化，而諸梵適請，乃世道交興，機緣默感也。
我即自思惟至疾入於涅盤。
為機沈思，進退未決。
尋念過去佛，所行方便力，我今所得道，亦應說三乘。
欲效三世佛說法之儀式也。
作是思惟時至但為教菩薩。
此皆十方佛語，嘆釋迦之善，思合諸佛之方便。
舍利弗當知至我亦隨順行。
釋迦昔聞十方佛語慰喻，乃稱名歸依，而隨順其語，以徇物機也。南無者，歸依之辭。
思惟是事已至法僧差別名。
思得其宜，即趣鹿野苑，依實開權也。波羅奈，即鹿野苑之境號，最初說四諦處也。五比丘，即憍陳如等，於迦葉佛學道未證，誓於釋迦法中最先開悟，故先度之，因是而三寶之名出焉。始坐道場，故有佛名。轉法輪，說涅盤，故有法名。度憍陳為羅漢，故有僧名。皆自一道，而有差別也。若知佛即是法，法即是眾入不二法門，則何差別之有。
從久遠劫來，贊示涅盤法，生死苦永盡，我常如是說。
結始權意也。贊示涅盤法，而說生死苦永盡，所謂說諸盡苦道，示之以涅盤，蓋曲徇機權耳。
舍利弗當知至今正是其時。
終見機熟，乃思顯實。
舍利弗當知至但說無上道。
鈍根小智，指退席眾也。今喜退矣，故不假方便。
菩薩聞是法，疑網皆已除，千二百羅漢，悉亦當作佛。
既遇如來，正修行路，根無大小，皆成佛果。
如三世諸佛，說法之儀式，我今亦如是，說無分別法。
結終實意也。
諸佛興出世至過於優曇華。
贊一乘難值難聞也。如大通之前，百八十劫空過無佛，佛難值也。釋迦出五濁，四十年待時，法難說也。由是二者，故曠劫難聞。又有退席，故聽受亦難。四難相際，所以希有如優曇華。而聞法能贊者，又過前四，蓋是法甚深奧，少有能信者故也。能贊是法，則為供佛者，三世諸佛皆從此出故。
汝等勿有疑至無聲聞弟子。
刱說一乘，恐其驚怪，故慰使勿疑，而知法王法中本無二乘也。
汝等舍利弗至廣贊一乘道。
言當知秘要，使護持而流通也。言五濁惡世及當來惡人，使擇機而流通也。言有慚愧清凈等，使應機而流通也。
舍利弗當知至自知當作佛。
知昔之權為隨宜，信今之實而無惑，則諸佛實智，汝已得之，宜自忻慶，知當作佛也。身子領悟偈云：安住實智中，我定當作佛。蓋領悟此語。