僧亮曰：次答問我今請如來，為諸菩薩故，須為說甚深微妙諸行等也。前品已說病行，請其余者，故名等也。五行者，上雖說病行對治煩惱，未說行相及行次第，今說之也。何者？要自無縛，能解人縛，故圣行在初也。若解人縛，功由四等，故次說梵行。四等廣濟，事須神通，神通之道，四禪為勝，故次說天行。神道接物，或愚或智，故次說嬰兒行也。如是四行，若在學地，對治煩惱，名為病行；若在無學，名如來行，以如來能說能行故也。
法瑤曰：所以次明五行者，前二乘凡夫發無上道心，此心非不遠行五行，即前問中微妙諸行等也。廣明佛性，即前問中安樂性也。安樂性為正因，微妙行為緣因，非此二因及前發心，何由而得近無上道？是以此答云何而得近，最勝無上道也。行雖無量，五實總也。圣行慧照，以談內也。梵行彼物，以論外也。以此二行通十地矣。嬰兒行、病行者，是權智方便之所示同也。此行唯八住以上耳。又病行者，苦行也。唯菩薩能行，二乘有病而不能行，為病行也。天行，經不說，故不說也。
僧宗曰：前來所辨，論因論果，結經名字，顯流通，皆前略後廣。經體所明，文理圓備，除惑滅罪，功勝余經，是以從未發心以下十九問，廣嘆經力，亦備訖前文矣。從此已下，明依經造行，終期極果，即答前第三十三問也。
寶亮曰：此下竟十功德，通答第三十三問也。五行，正明行體十功德，更廣行以理有，此兩明立行之方法也。夫萬行雖眾，而以自行、化他兩門收矣。令離之為五，就圣行之中出天行也，梵行中出嬰兒行也。唯病行無體，不的有所屬。
智秀曰：猶是廣詶中迦葉及諸天等。所謂因果之義，上已廣果，果由因得，因宜更顯。自此以下，訖十功德，重明因義，即是廣因義之中第二意也。由業趣果，亦乘果接化，皆是行之義也。言五行者，蓋一方之數耳。
爾時，佛告迦葉菩薩至所謂大乘大涅盤經。
法瑤曰：大判辨圣行始終，有三翻：第一、從出家已下，明修戒也；第二、從不凈觀已下，明修定也；第三、四諦已下，明修慧也。
僧宗曰：就辨五行之義，前三各有體也。從二就功用立義，若通而為論，三行之名皆可名圣也。若別談功用，取偏顯立稱，余義則沒而不說也。圣者，正也。戒定慧為體，謂正直之路，無邪曲也。夫自行、化他，乃行之通也。今就戒定智慧自行之體中，出化他之德，謂天行、梵行者也。天者，言凈，梵亦凈也，云何為異？此二名者，就果立稱。下文言天者，謂第一義天，又經論并云，各有旨也。梵，以對欲界重麤得名；天者，以對人為稱。經云梵名涅盤，是道欲到也。雖從果立稱，而天行以四禪為體，廣前定也。梵行以四等為體，廣前慧也。戒用淺劣，略而不廣，以此三行能治病故，字之病行，示同嬰兒，即稱嬰兒行也。
迦葉！云何菩薩摩訶薩至得聞如是大涅盤經。
僧宗曰：大分圣行，可為六段：第一、明戒；第二、明定；第三、明慧。此三段明體既竟。第四、嘆經；第五、辨弘通；第六、佛引昔日苦行為證也。
寶亮曰：大判圣行有四段：第一、明戒；第二、明定；第三、明慧；第四、嘆經，辨流通也。
智秀曰：大分圣行中為兩段：第一、至無垢藏王，正明圣行體；第二、訖品，以行由經立，故嘆經也。前已列五行名，此下辨圣行，行由經得，故顯聞經以為根本。
聞已生信，信已應作至復有方等大乘經典。
僧亮曰：戒定智慧，以信為始，故先顯信也。思惟者，、，以善業為因，善業所說，自歸身中未來三寶也。諸佛世尊者，謂等為眾生作歸依處，說自歸也。無上道者，經云：知法名佛，知離名法，知無為名僧。僧法自悟者，無上佛大正法，離非法也。眾善普集，體是無為，諸佛同得，故名大眾正行僧也。復有方等者，謂大乘之中廣說此義也。
僧宗曰：說明戒中有八科：第一、明出家戒，即為戒體。第二、明非但具出家戒，亦具五支諸戒，備十善等也。第三、明從此漸勝，乃至能得上住無漏道共戒也。第四、明非但止得道定共戒而已，亦於微細律儀精持不犯者，既備前四科諸戒，然有行而無愿，則烝生退沒故。第五、廣明諸愿，下有九重愿也。雖有行愿，若非善巧方便，則留住生死故。第六、明回向，以我之善，回與眾生，共向佛果也。既備上眾德，功行轉深，必登初地。第七、有三翻，釋不動名也。第八、結釋所以得圣行之名也。
寶亮曰：辨戒中有六段：第一、辨求戒方便；第二、正明戒體；第三、論戒之深淺；第四、發愿以防戒；第五、明回向；第六、結果也。
我今當為愛樂貪求至牛羊、雞犬、豬豕之屬。
僧亮曰：求欲出家之方便也。此下有三思惟，此第一，就聞慧中思惟也。
復作是念：居家逼迫至剃除須發，出家學道。
僧亮曰：第二、就思慧中思惟，應出家也。
復作是念：我今定當至護戒之心猶如金剛。
僧亮曰：第三、修慧中思惟，決定出家也。
寶亮曰：第二、正明持戒體。
善男子！譬如有人帶持浮囊至敬重堅固，等無差別。
僧亮曰：海譬生死，浮囊譬戒，羅剎譬煩惱，經文自合也。
僧宗曰：第一科。
菩薩若能如是堅持至阿耨多羅三藐三菩提戒。
僧亮曰：戒有五分身業、口業，五戒、十戒、二百五十戒，是根本三乘通行也。余四者，是菩薩戒也。覺者，覺三善也。念者，念無相念也。正法戒者，無漏由其內解，不可師授也。
僧宗曰：第二科也。
寶亮曰：五支名圣行。
僧宗曰：第八科，結圣行名也。有圣法，舉無漏法體也。常觀空者，舉法界之境，以成圣義也。