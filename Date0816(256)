王荊公問佛慧泉禪師云：禪家所謂世尊拈花，出在何典？
泉云：藏經亦不載。
公曰：余頃在翰苑，偶見大梵天王問佛決疑經三卷。因閱之，經文所載甚詳。梵王至靈山，以金色波羅花獻佛，舍身為床座，請佛為眾生說法。世尊登座，拈花示眾，人天百萬悉皆罔措，獨有金色頭陀破顏微笑。世尊云：吾有正法眼藏，涅盤妙心，實相無相，分付摩訶大迦葉。此經多談帝王事佛請問，所以秘藏，世無聞者。
誰是能舉？
東西密相付。
惜取眉毛。
作麼生？
道無南北祖。
且欵欵。
撫掌呵呵！
枝派暗流注。
亦未相許。
展開兩手。
契理亦非悟。
拈卻了也。
舍短從長。
回互不回互。
以頭換尾。
者個是拄杖子。
不爾依位住。
莫錯認定盤星。
豈便開眸？
聲元異樂苦。
還同掩耳。
心不負人。
明明清濁句。
口宜掛壁。
隨所依。
如子得其母。
可知也。
春冰自消。
水濕地堅固。
從旦至暮。
海晏河清。
鼻香舌咸醋。
可憑可據。
重報君。
依根葉分布。
好明取。
唯我能知。
尊卑用其語。
不犯之令。
暗必可明。
勿以暗相遇。
明還非睹。
一見三。
勿以明相睹。
無異說。
若為分？
比如前後步。
不如此。
旨爾寧止。
當言用及處。
縱橫十字。
仔細看。
理應箭鋒拄。
莫教錯。
未兆非明。勿自立規矩。
突出難辯。
又何妨？
運足焉知路？
出不惡。
唱彌高。
迷隔山河故。
和彌寡。
聞必同歸。
光陰莫虛度。
誠哉是言也！
寂音曰：予嘗深考此書，凡四十余句，而以明暗論者半之。篇首便曰靈源明皎潔，枝派暗流注，乃知明暗之意根於此。又曰暗合上中言，明明清濁句，調達開發之也。至指其宗而示其趣，則曰本末須歸宗，尊卑用其語，故其下廣序明暗之句，奕奕綴聯不已者，非決色法虛誑，乃是明其語耳。洞山悟本得此旨故，有五位偏正之說。至於臨濟之句中玄，云門之隨波逐浪，無異味也。而晚輩承其言，便想像明暗之中有相藏露之地，不亦謬乎！
此蓋當時義學之徒相與造說，誣罔先圣，非毀禪宗。而自聰禪師問達觀穎和尚，凡五問欲杜邪謬，故辯詳之。
僧自聰問達觀穎和尚曰：諸經論家多言西天自迦葉至師子尊者，祖師相傳，至此斷絕，其實如何？
答曰：吁！如此說者，生滅心也，不知為法惜人。螢鬪杲日，雀填滄海，枉勞形耳。且二十四祖師子尊者度婆舍斯多，兼出達磨達，其緣具在唐會稽沙門靈徹序金陵沙門法炬所編寶林傳。并據前魏天竺三藏支疆梁樓續法記，具明師子尊者遇難以前傳衣付法之事，從大迦葉為首，直下血脈，第二十五祖婆舍斯多、二十六祖不如密多、二十七祖般若多羅，付菩提達磨，即唐土初祖也。原支疆梁樓三藏來震旦，抵洛陽白馬寺，時即前魏帝道卿公景元二年辛巳歲也，師子入滅方二年矣。以是顯知經論諸師誣罔後昆，吁哉奈何！
問曰：達磨大師自西天帶楞伽經四卷來，是否？
答曰：非也，好事者為之耳。且達磨單傳心印，不立文字，直指人心，見性成佛，豈有四卷經耶？
聰曰：寶林傳亦如是說。
穎曰：編修者不暇詳討矣，試為子評之。夫楞伽經三譯，而初譯四卷，乃宋天竺三藏求那跋陀之所譯；次十卷，元魏時菩提流支譯。流支與達磨同時，下藥以毒達磨者是也。後七卷，唐天后代於闐三藏實叉難陀譯。以此證之，先後虛實可知矣。仰山寂禪師亦嘗辯此，其事甚明。
問曰：傳法偈無翻譯，暨付法藏傳中無此偈，以致諸家多說無據，愿垂至誨。
答曰：噫！子孫支分，是非蜂起，不能根究耳。只如達磨未入此土，已會唐言。何以知之？初見梁武時對問，其事即可知矣。後又二祖可大師十年侍奉，以至立雪斷臂，志求祖乘，至勤誠矣。後達磨告曰：吾有一袈裟，付汝為信。世必有疑者，云吾西天之人，子此土之子。得法實信，汝當以吾言證之。又云：自釋迦圣師至般若多羅，以及於吾，皆傳衣表法。傳法留偈，吾今付汝。偈曰：吾本來茲土，傳法救迷情。一花開五葉，結果自然成。因引從上諸祖偈，一一授之。內傳法印，以契證心；外付袈裟，以定宗旨。以此則知達磨付二祖決矣。此乃單傳口授，何暇翻譯哉？
問曰：天臺尊者一心三觀法門，與祖師意如何？
答曰：子若不問，吾難以言也。吾嘗見教中云：吾有正法眼藏，付囑大迦葉。且不在三乘五教之內，原佛祖之教，皆有傳授。昔聞大師於藏中得龍樹所造中論，覽至第四卷，破諸法性有定性則無因果等事。如頌曰：因緣所生，我說即是空，亦名為假名，亦名中道義。次頌云：未曾有一法，不從因緣生，是故一切法，無不是空者。繇此述一心三觀，曰空、曰假、曰中。若據教意，大凡一偈皆有四句以成其意耳，智者離為三，觀似枝蔓，又未詳傳授，因此便言遠稟龍樹，以樹為祖。近稟思大，則可知矣。若間世承稟，吾恐後世必有聰利之人空看佛經，自稟釋迦，豈其然乎？良繇智者具大福德，智慧辯才，累為帝師，故成一家之說，辭博理微。而後世子孫稱傳祖教，乃番毀師子尊者親付法與婆舍斯多，以至此土六祖傳衣付法以為邪解。嗚呼！吾若備論，即成是非，子自詳之。
問曰：自達磨至此土，因何諸祖師言教與西天諸祖洎六祖已上不同？牛頭一宗、北秀、荷澤、南岳讓、青原思，言句漸異，見解差殊。各黨師門互毀盛至，如何得息諍去？
答曰：怪哉此問！且祖師來此土，如一樹子就地下種，因緣和合而生芽也。種即達磨并二祖也，枝葉即道副、總持、道育之徒也。洎二祖為種，三祖為芽，乃至六祖為種，南岳讓為芽也，其牛頭、神秀、荷澤等，皆枝葉耳。然六祖下枝葉繁茂，生子亦多，其種又逐風土所宜采取，得葉貴葉，得枝貴枝，亦猶樹焉在南為橘，在北為枳，雖形味有變，而根本豈變乎？又類日焉，在東為朝，在西為暮。日亦逐方而轉，則輪影也，其空則不轉必矣，得何怪哉？子但了其內心，莫隨其外法。內心者，脫其生死；外法者，逐其愛惡。愛惡生，則去佛祖遠矣。為子等間簽出正宗及橫枝言句，各於後述其繇序，令學者明其嫡庶者矣。
皇朝景德間，吳僧道原集傳燈三十卷。自曹溪下列為兩派：一曰南岳讓，讓出馬大師；一曰青原思，思出石頭遷。自兩派下又分五宗，馬大師出八十四員善知識，內有百丈海，出黃檗運、大溈佑二人，運下出臨濟玄，故號臨濟宗。佑下出大仰寂，故號溈仰宗。八十四人又有天王悟，悟得龍潭信，信得德山鑒，鑒得雪峰存，存下出云門宗、法眼宗。石頭遷出藥山儼、天皇悟二人，悟下得慧真，真得幽閑，閑得文賁便絕。唯藥山得云巖晟，晟得洞山價，價得曹山寂，是為曹洞宗。
今傳燈卻收云門、法眼兩宗歸石頭下，誤矣。緣同時道悟有兩人：一曰江陵城西天王寺道悟者，渚宮人，崔子玉之後，嗣馬祖。元和十三年四月十三日化。正議大夫丘玄素撰塔銘，文幾千言，其略云：馬祖祝曰：他日莫離舊處。故還渚宮。一曰江陵城東天皇寺道悟，婺州東陽人，姓張氏，嗣石頭。元和二年丁亥化，律師符載所撰碑。二碑所載生緣出處甚詳，但緣道原采集傳燈之日，非一一親往討尋，不過宛轉托人捃拾而得，其差誤可知也。
自景德至今，天下四海以傳燈為據，雖列剎據位立宗者，不能略加究辨。唯丞相無盡居士及呂夏卿二君子，每會議宗門中事，嘗曰：石頭得藥山，山得曹洞一宗，教理行果，言說宛轉。且天王道悟下出個周金剛呵風罵雨，雖佛祖，不敢嬰其鋒。恐自天皇或有差誤。寂音尊者亦嘗疑之，云：道悟似有兩人。
無盡後於達觀穎處，得唐符載所撰天皇道悟塔記，又討得丘玄素所作天王道悟塔記，齎以遍示諸方曰：吾嘗疑德山、洞山同出石頭下，因甚垂手處死活不同？今以丘、符二記證之，朗然明白，方知吾擇法驗人之不謬耳。寂音曰：圭峰答裴相國宗趣狀，列馬祖之嗣六人，首曰江陵道悟，其下注曰兼稟徑山。今妄以云門、臨濟二宗競者，可發一笑。略書梗概以傳，明達者庶知五家之正派如是而已。