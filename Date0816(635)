佛智裕和尚曰：駿馬之奔逸而不敢肆足者，銜轡之御也；小人之強橫不敢縱情者，刑法之制也；意識之流浪不敢攀緣者，覺照之力也。烏乎！學者無覺照，猶駿馬無銜轡。小人無刑法，將何以絕貪慾，治妄想乎？
佛智謂水庵曰：住持之體有四焉：一、道德；二、言行；三、仁義；四、禮法。道德、言行，乃教之本也；仁義、禮法，乃教之末也。無本不能立，無末不能成。先圣見學者不能自治故，建叢林以安之，立住持以統之。然則叢林之尊，非為住持，四事豐美，非為學者，皆以佛祖之道故。是以善為住持者，必先尊道德，守言行；能為學者，必先存仁義，遵禮法。故住持非學者不立，學者非住持不成。住持與學者，猶身之與臂，頭之與足，大小適稱而不悖，乃相須而行也，故曰學者保於叢林，叢林保於道德。住持人無道德，則叢林將見其廢矣。
水庵一和尚曰：易言：君子思患而預防之。是故古之人思生死大患，防之以道，遂能經大傳遠。今之人謂求道迂闊，不若求利之切當，由是競習浮華，計較毫末，希目前之事，懷茍且之計，所至莫肯為周歲之規者，況生死之慮乎？所以學者日鄙，叢林日廢，綱紀日墜，以至陵夷顛沛，殆不可救。嗟乎！可不監哉？
水庵曰：昔游云居，見高庵夜參謂：至道逕挺，不近人情，要須誠心正意，勿事矯飾偏邪。矯飾則近詐佞，偏邪則不中正，與至道皆不合矣。竊思其言近理，乃刻意踐之。逮見佛智先師，始浩然大徹，方得不負平生行腳之志。
水庵曰：月堂住持，所至以行道為己任，不發化主，不事登謁，每歲食指，隨常住所得用之，衲子有志充化導者，多卻之。或曰：佛戒比丘持鉢以資身命，師何拒之弗容？月堂曰：我佛在日則可，恐今日為之，必有好利者而至於自鬻矣。因思月堂防微杜漸，深切著明，稱實之言，今猶在耳。以今日觀之，又豈止自鬻而已矣？
水庵謂侍郎尤延之曰：昔大愚、慈明、谷泉、瑯瑘結伴參汾陽。河東苦寒，眾人憚之，惟慈明志在於道，曉夕不怠，夜坐欲睡，引錐自刺，嘆曰：古人為生死事大，不食不寢，我何人哉而縱荒逸？生無益於時，死無聞於後，是自棄也。一旦辭歸，汾陽嘆曰：楚圓今去，吾道東矣！
水庵曰：古德住持，率己行道，未嘗茍簡自恣。昔汾陽每嘆像季澆漓，學者難化。慈明曰：甚易，所患主法者不能善導耳。汾陽曰：古人淳誠，尚且三二十年方得成辦。慈明曰：此非圣哲之論，善造道者，千日之功。或謂慈明妄誕不聽。而汾地多冷，因罷夜參，有異比丘謂汾陽曰：會中有大士六人，奈何不說法？不三年，果有六人成道者。汾陽嘗有頌曰：胡僧金錫光，請法到汾陽。六人成大器，勸請為敷揚。
投子清和尚畫水庵像求贊曰：嗣清禪人，孤硬無敵，晨昏一齋，脅不至席，深入禪定，離出入息，名達九重，談禪選德，龍顏大悅，賜以金帛，力辭者三，上乃嘉嘆，真道人也，草木騰煥。傳予陋質，炷香請贊，是所謂青出於藍而青於藍者也。
水庵曰：佛智先師言：東山演祖嘗謂耿龍學曰：山僧有圓悟，如魚之有水，鳥之有翼。故丞相紫巖居士贊曰：師資相可，希遇一時，始終之分，誰能間之？紫巖居士可謂知言矣。比見諸方尊宿，懷心術以御衲子，衲子挾勢利以事尊宿，主賓交利，上下欺侮，安得法門之興，叢林之盛乎？
水庵曰：動人以言，惟要深切。言不深切，所感必淺，人誰肯懷？昔白云師祖送師翁住四面，叮嚀曰：祖道凌遲，危如累卵，毋恣荒逸，虛喪光陰，復敗至德。當寬容量度，利物存眾，提持此事，報佛祖恩。當時聞者，孰不感慟？爾昨來召對宸庭，誠為法門之幸，切宜下身尊道，以利濟為心，不可矜己自伐。從上先哲，謙柔敬畏，保身全德，不以勢位為榮，遂能清振一時，美流萬世。予慮光景不長，無復面會，故此切囑。
水庵少倜儻，有大志，尚氣節，不事浮靡，不循細檢，胸次岸谷，徇身以義，雖禍害交前，不見有殞獲之色。住持八院，經歷四郡，所至兢兢業業，以行道建立為心。淳熙五年，退西湖凈慈，有偈曰：
年灑掃皇都寺，瓦礫翻成釋梵宮。
今日功成歸去也，杖頭八面起清風。
士庶遮留不止，小舟至秀之天寧，未幾示疾，別眾告終。
月堂昌和尚曰：昔大智禪師慮末世比丘驕惰，特制規矩以防之。隨其器能，各設攸司，主居丈室，眾居通堂。列十局頭首之嚴，肅如官府，居上者提其大綱，在下者理其眾目，使上下相承，如身之使臂，臂之使指，莫不率從。是以前輩遵承翼戴，拳拳奉行者，以先圣之遺風未泯故也。比見叢林衰替，學者貴通才，賤守節，尚浮華，薄真素，日滋月浸，漸入澆漓。始則偷安一時，及玩習既久，謂其理之當然，不謂之非義，不謂之非理。在上者惴惴焉畏其下，在下者睽睽焉伺其上，平居則甘言屈體以相媚悅，得間則狠心詭計以相屠獪，成者為賢，敗者為愚，不復問尊卑之序，是非之理。彼既為之，此則傚之；下既言之，上則從之；前既行之，後則襲之。烏乎！非彥圣之師乘愿力，積百年之功，其弊固則莫能革矣。
月堂住凈慈最久，或謂：和尚行道經年，門下未聞有弟子，得不辜妙湛乎？月堂不對。
他日再言之，月堂曰：子不聞昔人種瓜而愛甚者，盛夏之日方中而灌之，瓜不旋踵而淤敗。何也？其愛之非不勤，然灌之不以時，適所以敗之也。諸方老宿提挈衲子，不觀其道業內充，才器宏遠，止欲速其為人，逮審其道德則淫污，察其言行則乖戾，謂其公正則邪佞，得非愛之過其分乎？是正猶日中之灌瓜也。予深恐識者笑，故不為也。
月堂曰：黃龍居積翠，因病三月不出。真凈宵夜懇禱，以至然頂煉臂，仰祈陰相。黃龍聞之，責曰：生死固吾分也，爾參禪不達理若是。真凈從容對曰：叢林可無克文，不可無和尚。識者謂：真凈敬師重法，其誠至此，他日必成大器。
月堂曰：黃太史魯直嘗言：黃龍南禪師器量深厚，不為事物所遷，平生無矯飾。門弟子有終身不見其喜怒者，雖走使致力之輩，一以誠待之，故能不動聲氣而起慈明之道，非茍然也。
月堂曰：建炎己酉上巳日，鍾相叛於澧陽，文殊導禪師厄於難，賊勢既盛，其徒逸去。師曰：禍可避乎？即毅然處于丈室，竟為賊所害。無垢居士跋其法語曰：夫愛生畏死，人之常情。惟至人悟其本不生，雖生而無所愛；達其未嘗滅，雖死而無所畏。故能臨死生禍患之際，而不移其所守，師其人乎！以師道德節義，足以教化叢林，垂范後世。師名正導，眉州丹棱人，佛監之嗣也。
心聞賁和尚曰：衲子因禪致病者多，有病在耳目者，以瞠眉努目，側耳點頭為禪；有病在口舌者，以顛言倒語，胡喝亂喝為禪；有病在手足者，以進前退後，指東劃西為禪；有病在心腹者，以窮玄究妙，超情離見為禪。據實而論，無非是病。惟本色宗師明察幾微，目擊而知其會不會，入門而辨其到不到，然後用一錐一劄，脫其廉纖，攻其搭滯，驗其真假，定其虛實，而不守一方便，昧乎變通，俾終蹈於安樂無事之境而後已矣。
心聞曰：古云：千人之秀曰英，萬人之英曰杰。衲子有智行聞于叢林者，豈非近英杰之士耶？但能勤而參究，去虛取實，各得其用，則院無大小，眾無多寡，皆從其化矣。昔風穴之白丁，藥山之牛欄，常公之大梅，慈明之荊楚，當此之時，悠悠之徒若以位貌相求，必見而詒之。一旦據師席，登華座，萬指圍繞，發輝佛祖叔世之光明，叢林孰不望風而靡？矧前輩皆負瓌偉之材，英杰之氣，尚能區區於未遇之際，含恥忍垢，混世同波而若是，況降茲者歟？烏乎！古猶今也，此猶彼也。若必待藥山、風穴而師之，千載一遇也；若必待大梅、慈明而友之，百世一出也。蓋事有從微而至著，功有積小而成大，未見不學而有成，不修而先達者。若悟此理，師可求，友可擇，道可學，德可修，則天下之事何施而不可？古云：知人誠難，圣人所病。況其他乎？
心聞曰：教外別傳之道，至簡至要，初無他說，前輩行之不疑，守之不易。天禧間，雪竇以辯博之才，美意變弄，求新琢巧，繼汾陽為頌古，籠絡當世學者，宗風由此一變矣。逮宣政間，圓悟又出己意，離之為碧巖集。彼時邁古淳全之士如寧道者、死心、靈源、佛監諸老，皆莫能回其說。於是新進後生珍重其語，朝誦暮習，謂之至學，莫有悟其非者。痛哉！學者之心術壞矣。紹興初，佛日入閩，見學者牽之不返，日馳月騖，浸漬成弊，即碎其板，辟其說，以至袪迷援溺，剔繁撥劇，摧邪顯正，特然而振之。衲子稍知其非而不復慕，然非佛日高明遠見，乘悲愿力救末法之弊，則叢林大有可畏者矣！
拙庵佛照光和尚，初參雪堂於薦福，有相者一見而器之，謂雪堂曰：眾中光上座，頭顱方正，廣顙豐頤，七處平滿，他日必為帝王師。孝宗皇帝淳熙初，召對稱旨，留內觀堂七宿。待遇優異，度越前來，賜佛照之名，聞于天下。
拙庵謂虞尹文丞相曰：大道洞然，本無愚智。譬如伊、呂起於耕漁，為帝王師，詎可以智愚階級而能擬哉？雖然，非大丈夫，其孰能與焉？
拙庵曰：璇野庵常言：黃龍南禪師寬厚忠信，恭而慈愛，量度凝遠，博學洽聞。常同云峰悅游湖湘，避雨樹下，悅箕踞相對，南獨危坐，悅瞋目視之曰：佛祖妙道，不是三家村古廟土地作死模樣！南稽首謝之，危坐愈甚。故黃太史魯直稱之曰：南公動靜不忘恭敬，真叢林主也。
拙庵曰：率身臨眾要以智遣妄，除情須先覺。背覺合塵則心蒙蔽矣，智愚不分則事紊亂矣。
拙庵曰：佛監住太平，高庵充維那。高庵齒少氣豪，下視諸方，少有可其意者。一日，齋時鳴楗，見行者別器置食于佛監前，高庵出堂厲聲曰：五百僧善知識作遮般去就，何以范模後學！佛監如不聞見。逮下堂詢之，乃水齏菜，蓋佛監素有脾疾，不食油，故高庵有愧，詣方丈告退。佛監曰：維那所言甚當，緣惠懃病乃爾。嘗聞圣人言，以理通諸礙，所食既不優於眾，遂不疑也。維那志氣明遠，他日當柱石宗門，幸勿以此芥蔕。逮佛監遷智海，高庵過龍門，後為佛眼之嗣。
拙庵曰：大凡與官員論道酬酢，須是剗去知解，勿令他坐在窠窟，直要單明向上一著子。妙喜先師嘗言：士大夫相見，有問即對，無問即不可，又須是個中人始得。此語有補於時，不傷住持之體。切宜思之。
拙庵曰：地之美者善養物，主之仁者善養士。今稱住持者，多不以眾人為心，急己所欲，惡聞善言，好蔽過惡，恣行邪行，徒快一時之意，返被小人就其好惡取之，則住持之道安得不危乎？
拙庵謂野庵曰：丞相紫巖居士言：妙喜先師平生以道德、節義、勇敢為先，可親不可疏，可近不可迫，可殺不可辱。居處不淫，飲食不溽，臨生死禍患，視之如無，正所謂干將鏌難與爭鋒，但虞傷闕耳。後如紫巖之言。
拙庵曰：野庵住持，通人情之始終，明叢林之大體。嘗謂予言：為一方主者，須擇有志行衲子相與毘贊，猶發之有梳，面之有監，則利病好丑不可得而隱矣。如慈明得楊岐，馬祖得百丈，以水投水，莫之逆也。
拙庵曰：末學膚受，徒貴耳賤目，終莫能究其奧妙。故曰山不厭高，中有重巖積翠；海不厭深，內有四溟九淵。欲究大道，要在窮其高深，然後可以照燭幽微，應變不窮矣。
拙庵謂尤侍郎曰：圣賢之意，含緩而理明，優游而事顯。所用之事不期以速成，而許以持久；不許以必進，而許以庶幾。用是推圣賢之意，故能亘萬世而持之無過失者乃爾。
侍郎尤公曰：祖師以前無住持事，其後應世行道，迫不得已。然居則蓬蓽，取蔽風雨，食則麤糲，取充饑餒，辛苦憔悴有不堪其憂，而王公大人至有愿見而不可得者，故其所建立皆磊磊落落，驚天動地。後世不然，高堂廣廈，美衣豐食，頤指如意，於是波旬之徒始洋洋然動其心，趑趄權門，搖尾乞憐，甚者巧取豪奪，如正晝攫金，不復知世間有因果事。妙喜此書豈特為博山設？其拈盡諸方自來習氣不遺毫發，如飲滄公上池之水，洞見肝腑。若能信受奉行，安用別求佛法？
侍郎尤公謂拙庵曰：昔妙喜中興臨濟之道於凋零之秋，而性尚謙虛，未嘗馳騁見理，平生不趨權勢，不茍利養。嘗：萬事不可佚豫為，不可奢態持。蓋有利於時而便於物，有其過而無其功者，若縱之奢佚，則不濟矣。不肖佩服斯言，遂為終身之戒。老師昨者遭遇主上留宿觀堂，實為佛法之幸。切冀不倦悲愿，使進善之途開明，任眾之道益大。庶幾後生晚輩不謀近習，各懷遠圖，豈不為叢林之利濟乎？
密庵杰和尚曰：叢林興衰在於禮法，學者美惡在乎俗習。使古之人巢居穴處，澗飲木食，行之於今時則不可也。使今之人豐衣文采，飯粱囓肥，行之於古時亦不可也。安有他哉？習不習故。夫人朝夕見者為常，必謂天下事正宜如此，一旦驅之，就彼去此，非獨生疑而不信，將恐亦不從矣。用是觀之，人情安於所習，駭其未見，是其常情，又何足怪？
密庵謂悟首座曰：叢林中惟浙人輕懦少立，子之才器宏大，量度淵容，志尚端確，加以見地穩密，他日未易言。但自韜晦，無露圭角，毀方瓦合，持以中道，勿為勢利少枉，即是不出塵勞而作佛事也。
密庵曰：應庵先師嘗言：賢不肖相返，不得不擇。賢者持道德仁義以立身，不肖者專勢利詐佞以用事。賢者得志，必行其所學。不肖者處位，多擅私心，妒賢嫉能，嗜慾茍財，靡所不至。是故得賢則叢林興，用不肖則廢，有一于斯，必不能安靜。
密庵曰：住持有三莫：事繁莫懼，無事莫尋，是非莫辨。住持人達此三事，則不被外物所惑矣。
密庵曰：衲子履行傾邪，素有不善之迹者，叢林互知，此不足疾。惟眾人謂之賢，而內實不肖者，誠可疾也。
密庵謂水庵曰：人有毀辱，常順受之，詎可輕聽聲言，妄陳管見？大率便佞有類，邪巧多方，懷險詖者，好逞私心，起猜忌者，偏廢公議。蓋此輩趨尚狹促，所見暗短，固以自異為不群，以沮議為出眾。然既知我所用終是，而毀謗固自在彼，久而自明，不須別白，亦不必主我之是而訐觸於人，則庶可以為林下人也。
自得輝和尚曰：大凡衲子誠而向正，雖愚亦可用；佞而懷邪，雖智終為害。大率林下人操心不正，雖有才能，而終不可立矣。
自得曰：大智禪師特刱清規，扶救末法比丘不正之弊，由是前賢遵承，拳拳奉行，有教化，有條理，有始終。紹興之末，叢林尚有老成者能守典刑，不敢斯須而去左右。近年以來，失其宗緒，綱不綱，紀不紀。雖有綱紀，安得而正諸？故曰舉一綱則眾目張，弛一機則萬事隳，殆乎綱紀不振，叢林不興。惟古人體本以正末，但憂法度之不嚴，不憂學者之失所，其所正在於公。今諸方主者，以私混公，以末正本，上者茍利不以道，下者賊利不以義，上下謬亂，賓主混浠，安得衲子向正而叢林之興乎？
自得曰：良玉未剖，瓦石無異；名驥未馳，駑駘相雜。逮其剖而瑩之，馳而試之，則玉石駑驥分矣。夫衲子之賢德而未用也，混於稠人中，竟何辨別？要在高明之士以公論舉之，任以職事，驗以才能，責以成務，則與庸流迥然不同矣。
或庵體和尚，初參此庵元布袋於天臺護國。因上堂舉龐馬選佛頌，至此是選佛場之句，此庵喝之，或庵大悟，有投機頌曰：
商量極處見題目，途路窮邊入試場。
拈起毫端風雨快，遮回不作探花郎。
自此匿跡天臺。丞相錢公象先慕其為人，乃以天封招提勉令應世。或庵聞之，曰：我不解懸羊頭賣狗肉也。即宵遁去。
乾道初，瞎堂住國清，因見或庵贊圓通像曰：不依本分，惱亂眾生。瞻之仰之，有眼如盲。長安風月貫今昔，那個男兒摸壁行？
瞎堂驚喜曰：不謂此庵有此兒！即遍索之，遂得於江心，固於稠人中，請充第一座。
或庵乾道初翩然訪瞎堂于虎丘。姑蘇道俗聞其高風，即詣郡舉請住城中覺報。或庵聞之，曰：此庵先師囑我，他日逢老壽止，今若合符契矣。遂忻然應命。蓋覺報舊名老壽庵也。
或庵入院後，施主請小參，曰：道常然而不渝，事有弊而必變。昔江西、南岳諸祖，若稽古為訓，考其當否，持以中道，務合人心，以悟為則，所以素風凌然，逮今未泯。若約衲僧門下，言前薦得，屈我宗風；句下分明，沈埋佛祖。雖然如是，行到水窮處，坐看云起時。由是緇素喜所未聞，歸者如市。
或庵既領住持，士庶翕然來歸。衲子傳至虎丘，瞎堂曰：遮個山蠻杜拗子！放拍盲禪治你那一隊野狐精。或庵聞之，以偈答曰：
山蠻杜拗得能憎，領眾匡徒似不曾。
越格倒拈苕菷柄，拍盲禪治野狐僧。
瞎堂笑而已。
或庵謂侍郎曾公逮曰：學道之要，如衡石之定物，持其平而已。偏重可乎？推前近後，其偏一也，明此，可學道矣。
或庵曰：道德乃叢林之本，衲子乃道德之本。住持人棄厭衲子，是忘道德也。道德既忘，將何以修教化，整叢林，誘來學？古人體本以正末，憂道德之不行，不憂叢林之失所。故曰叢林保於衲子，衲子保於道德。住持無道德，則叢林廢矣。
或庵曰：夫為善知識，要在知賢，不在自賢，故傷賢者愚，蔽賢者暗，嫉賢者短。得一身之榮，不如得一世之名；得一世之名，不如得一賢衲子，使後學有師，叢林有主也。
或庵遷焦山之三載，寔淳熙六年八月四日也，先示微恙，即手書并硯一只別郡守侍郎曾公，逮至中夜化去。公以偈悼之曰：
翩翩只履逐西風，一物渾無布袋中。
留下陶泓將底用，老夫無筆判虛空。
瞎堂遠和尚謂或庵曰：人之才器自有大小，誠不可教，故楮小者不可懷大，綆短者不可汲深。鴟鵂夜撮，蚤察秋毫，晝出瞋目之不見丘山，蓋分定也。昔靜南堂傳東山之道，穎悟幽奧，深切著明。逮應世住持，所至不振。圓悟先師歸蜀，同范和尚訪之大隨。見靜率略，凡百弛廢，先師終不問。回至中路，范曰：靜與公為同參道友，無一言啟迪之，何也？先師曰：應世臨眾要在法令為先，法令之行在其智能。能與不能以其素分，豈可教也？范頷之。
瞎堂曰：學道之士要先正其心，然後可以正己正物。其心既正，則萬物定矣，未聞心治而身亂者。佛祖之教，由內及外，自近至遠。聲色惑於外，四肢之疾也；妄情發於內，心腹之疾也。未見心正而不能治物，身正而不能化人。蓋一心為根本，萬物為枝葉。根本壯實，枝葉榮茂；根本枯悴，枝葉夭折。善學道者，先治內以敵外，不貪外以害內，故導物要在清心，正人固先正己。心正己立而萬物不從化者，未之有也。
簡堂機和尚，住番陽筦山僅二十載，羹藜飯黍若絕意於榮達。嘗下山聞路旁哀泣聲，簡堂惻然。逮詢之，一家寒疾，僅亡兩口，貧無歛具，特就市貨棺葬之，鄉人感嘆不已。侍郎李公椿年謂士大夫曰：吾鄉機老，有道衲子也，加以慈惠及物，筦山安能久處乎？會樞密汪明遠宣撫諸路，達于九江郡守林公叔達，虛圓通法席迎之。簡堂聞命，乃曰：吾道之行矣。即忻然曳杖而來，登座說法曰：圓通不開生藥鋪，單單只賣死貓頭，不知那個無思筭，吃著通身冷汗流？緇素驚異，法席因茲大振。
簡堂曰：古者修身治心，則與人共其道；興事立業，則與人共其功；道成功著，則與人共其名。所以道無不明，功無不成，名無不榮。今人則不然，專己之道，惟恐人之勝於己，又不能從善務義以自廣也，專己之功，不欲他人有之，又不能任賢與能以自大也。是故道不免於蔽，功不免於損，名不免於辱，此三者乃古今學者之大分也。
簡堂曰：學道猶如種樹，方榮而伐之，可以給樵薪；將盛而伐之，可以作榱桷；稍壯而伐之，可以充楹枋；老大而伐之，可以為梁棟；得非取功遠而其利大乎？所以古之人，惟其道固大而不狹，其志遠奧而不近，其言崇高而不卑，雖適時齟齬，窮於饑寒，殆亡丘壑，以其遺風余烈，亘百千年後，人猶以為法而傳之。鄉使狹道茍容，邇志求合，卑言事勢，其利止榮於一身，安有余澤溥及于後世哉？
簡堂淳熙五年四月，自天臺景星巖再赴隱靜，給事吳公芾佚老于休休堂，和淵明詩十三篇送行。其一曰：
我自歸林下，已與世相疏，賴有善知識，時能過吾廬，
伴我說道話，愛我讀佛書。既為巖上去，我亦為膏車。
便欲展我鉢，隨師同飯蔬，脫此塵俗累，長與巖石居。
此巖固高矣，卓出山海圖，若比吾師高，此巖還不如。
我生山窟，四面是孱顏。有巖號景星，欲到知幾年？
今始信奇絕，一覽小眾山，更得師為主，二妙未易言。
我家湖山上，觸目是林丘，若比茲山秀，培塿固難儔。
云山千里見，石泉四時流，我今才一到，已勝五湖游。
我年七十五，木末掛殘陽，縱使身未逝，亦能豈久長？
尚冀林間住，與師共末光，孤云俄暫出，遠近駭蒼黃。
愛山端有素，拘俗亦可憐，昨守當涂郡，不識隱靜山。
羨師來又去，愧我復何言？尚期無久住，歸送我殘年。
師心如死灰，形亦如槁木，胡為衲子歸？似響答空谷。
顧我塵垢身，正待醍醐浴，更愿張佛燈，為我代明燭。
扶疏巖上樹，入夏總成陰，幾年荊棘地，一旦成叢林。
我方與衲子，共聽海潮音，人生多聚散，離別忽驚心。
我與師來往，歲月雖未長，相看成二老，風流亦異常。
師宴坐巖上，我方為聚糧，倘師能早歸，此樂猶未央。
紛紛學禪者，腰包競奔走，才能說葛藤，癡意便自負。
求其道德尊，如師蓋稀有，愿傳上乘人，永光臨濟後。
吾邑多緇徒，浩浩若云海，大機久已亡，賴有小機在。
仍更與一岑，純全兩無悔，堂堂二老禪，海內共期待。
古無住持事，但只傳法旨，有能悟色空，便可超生死。
庸僧昧本來，豈識西歸履？買帖坐禪床，佛法將何恃？
僧中有高僧，士亦有高士，我雖不為高，心麤能知止。
師是個中人，特患不為爾，何幸我與師，俱是鄰家子。
師本窮和尚，我亦窮秀才，忍窮俱已徹，老肯不歸來。
今師雖暫別，泉石莫相猜，應緣聊復爾，師豈有心哉？
給事吳公謂簡堂曰：古人灰心泯智於千巖萬壑之間，澗飲木食，若絕意於功名，而一旦奉紫泥之詔，韜光匿跡於負樁賤役之下，初無念於榮達，而卒當傳燈之列。故得之於無心，則其道大，其德宏；計之於有求，則其名卑，其志狹。惟師度量凝遠，繼踵古人，乃能棲遲於筦山一十七年，遂成叢林良器。今之衲子，內無所守，外逐紛華，少遠謀，無大體，故不能扶助宗教，所以不逮師遠矣。
簡堂曰：夫人常情，罕能無惑，大抵蔽於所信，阻於所疑，忽於所輕，溺於所愛。信既偏，則聽言不考其實，遂有過當之言；疑既甚，則雖實而不聽其言，遂有失實之聽；輕其人，則遺其可重之事；愛其事，則存其可棄之人。斯皆茍縱私懷，不稽道理，遂忘佛祖之道，失叢林之心，故常情之所輕，乃圣賢之所重。古德云：謀遠者先驗其近，務大者必謹於微。將在博采而審用其中，固不在慕高而好異也。
簡堂清明坦夷，慈惠及物，衲子稍有詿誤，蔽護保惜，以成其德。嘗言：人誰無過？在改之為美。住鄱陽筦山日，適值隆冬，雨雪連作，饘粥不繼，師如不聞見，故有頌曰：衲被蒙頭燒榾柮，不知身在寂寥中。平生以道自適，不急於榮名。赴廬山圓通請日，拄杖草屨而已。見者色莊意解，九江郡守林公叔達目之曰：此佛法中津梁也。由是名重四方。其去就真得前輩體格。歿之日，雖走使致力，為之涕下。
侍郎張公孝祥致書謂楓橋演長老曰：從上諸祖無住持事，開門受徒，迫不得已。像法衰替，乃至有實封投狀買院之說，如鄉來楓橋紛紛，皆是物也。公之出處，人具知之，啐啄同時，元不著力，有緣即住，緣盡便行。若裨販之輩，欲要此地造地獄業，不若兩手分付為佳耳。
慈受深和尚謂徑山訥和尚曰：二三十年來，禪門蕭索，殆不堪看，諸方長老奔南走北不知其數，分煙散眾，滿目皆是。惟師兄神情不動，坐享安逸，豈可與碌碌者同日而語也？欽嘆！欽嘆！此段因緣自非道充德實，行解相應，豈多得也？更冀勉力誘引後昆，使曹源涸而復漲，覺樹凋而再春，實區區下懷之望也。
靈芝照和尚曰：讒與謗同邪？異邪？曰讒必假謗而成，蓋有謗而不讒者，未見讒而不謗者也。夫讒之生也，其始因於憎嫉，而終成於輕信，為之者，諂佞小人也。古之人有輸忠以輔君者，盡孝以事親者，抱義以結友者。雖君臣之相得，父子之相愛，朋友之相親，一日為人所讒，則反目攘臂，擯逐離間，至於相視如寇讎。雖在古圣賢，所不能免也。然有初不能辯，久而後明者；有生而不能辯，死而後明者；有至死不能辯，終古不能明者，不可勝數矣。子游曰：事君數，斯辱矣；朋友數，斯疏矣。此所以誡人遠讒也。
嗚呼！讒與謗不可不察也。且經史載之不為不明，學者覽之，莫不知其非，往往身自陷於讒口，噎欝至死。不能自明者，是必怒受讒者之不察，為讒者之諂佞也。至有群小至其前，復讒於他人，則又聽之以為然，是可謂聰明乎？蓋善為讒者，巧便鬬構，迎合蒙蔽，使其瞢然如為鬼所魅，至有終身不能察者。孔子曰：浸潤之譖，膚受之愬。言其浸潤之來不使人預覺，雖曾參至孝，母必疑其殺人。市非林藪，人必疑其有虎。間有不行焉者，則謂之明遠君子矣。
予以愚拙疏懶，不喜諂附妄悅於人，遂多為人所讒謗。予聞之，竊自省曰：彼言果是歟，吾當改過，彼則我師也；彼言果非歟，彼亦徒為耳，焉能浼我哉？於是耳雖聞之，而口未嘗辯。士君子察不察，在彼才識明不明耳，吾孰能申其枉直，求知於人哉？然且不知久而後明邪？後世而後明邪？終古不明邪？文中子曰：何以息謗？曰無辯。吾當事斯語矣。
懶庵樞和尚曰：學道人當以悟為期，求真善知識決擇之。絲頭情見不盡，即是生死根本；情見盡處，須究其盡之所以。如人長在家，愁什麼家中事不辦？溈山云：今時人雖從緣得一念頓悟自理，猶有無始習氣未能頓盡，須教渠凈除現業流識，即是修也，不可別有行門令渠趣向。溈山古佛故，能發此語。如或不然，眼光落地時，未免手腳忙亂，依舊如落湯螃蟹也。
懶庵曰：律中云僧物有四種：一者常住常住，二者十方常住，三者現前常住，四者十方現前常住。且常住之物不可絲毫有犯，其罪非輕。先圣後圣非不丁寧，往往聞者未必能信，信者未必能行。山僧或出或處，未嘗不以此切切介意，猶恐有所未至，因述偈以自警云：十方僧物重如山，萬劫千生豈易還？金口共譚曾未信，他年爭免鐵城關？人身難得好思量，頭角生時歲月長。堪笑貪他一粒米，等閑失卻半年糧。
懶庵曰：涅盤經云：若人聞說大涅盤一句一字，不作字相，不作句相，不作聞相，不作佛相，不作說相，如是義者，名無相相。達磨大師航海而來，不立文字者，蓋明無相之旨，非達磨自出新意，別立門戶。近世學者不悟斯旨，意謂禪宗別是一種法門，以禪為宗者非其教，以教為宗者非其禪，遂成兩家之說，互相詆呰，譊譊不能自已。噫！所聞淺陋一至於此，非愚即狂，甚可嘆息也！
