罽賓國王詣師子尊者前，斬之，出白乳，王臂自落。
師云：大小師子尊者不能與頭作主。
玄覺云：玄沙恁麼道，要人作主？不要人作主？若也要人作主，蘊即不空；若不要人作主，玄沙恁麼道，意在什麼處？試斷看。
青原令石頭馳書呈南岳大慧云：回日與子個鈯斧子住山去。
石頭到後，便問：不慕諸圣，不重己靈時如何？
慧云：子問太高生，何不向下問將來？
頭云：寧可永劫受沈淪，不於諸圣求解脫。便歸。
青原問：子返何速？書信達不？
頭曰：信亦不通，書亦不達。乃舉前話，復云：去日蒙和尚許鈯斧子，而今便請。師垂下一足，石頭便作禮。
師云：大小石頭被大慧推倒，至今起不得。
灌溪因僧問：久向灌溪，到來只見漚麻池。
溪云：汝只見漚麻池，要且不見灌溪。
僧云：如何是灌溪？
溪云：劈箭急。
師云：更學三十年來會禪。
魯祖見僧來便面壁，南泉聞，乃云：我尋常向僧道：佛未出世時會取。尚不得一個半個。他恁地，驢年去。
羅山閑云：陳老師若見，背上與五火抄。
師云：我當時若見，也與五火抄。
云居錫云：羅山、玄沙總與麼道，為復一般？為復別有道理？若擇得出，許上座佛法有去處。
太原孚到投子，子云：久向太原孚上座，莫便是麼？孚作掌勢。
子云：老僧招得。孚便出。
子云：且聽諸方斷看。孚便回首，子便打。
師云：莫是投子招得麼？
溈山問仰山：甚處來？
仰山云：田中來。
溈山云：田中多少人？仰山插鍬，叉手而立。
溈云：今日南山有人割茆。仰拽鍬而去。
師云：我若見，即踏倒鍬子。
有人問鏡清怤云：插鍬意旨何如？
云：狗銜赦書，諸侯避道。
又問：玄沙踏到鍬意何如？
云：不柰船何，打破戽斗。
荷澤到思和尚處，問：什麼處來？
澤云：曹溪。
思云：曹溪意旨如何？澤振身而立。
思曰：猶帶瓦礫在。
澤云：和尚此間莫有真金與人不？
思云：設有，與汝向什麼著？
師云：果然。
云居錫云：只如玄沙道果然，是真金？是瓦礫？
大耳三藏云：得他心通。
肅宗命忠國師試驗三藏，才見，師云：汝得他心通耶？
藏云：不敢。
師云：汝道老僧即今在什麼處？
藏云：和尚是一國之師，何得在西川看競渡？
師良久，再問：汝道老僧即今在什麼處？
藏云：和尚是一國之師，何得向天津橋上看弄猢猻？
至第三次問，三藏良久罔知去處，師叱云：這野狐精！他心通在什麼處？藏無對。
師徵云：汝道前兩度還見麼？
忠國師一日喚侍者，侍者應諾，如是三喚三應。師曰：將謂吾孤負汝，卻是汝孤負吾。
師云：卻是侍者會。
報慈問僧云：甚處是侍者會處？
僧云：若不會，爭解與麼應？
慈云：汝少會在。又云：若于此見得，便識玄沙。
云居錫云：且道侍者會不會？若道會，國師又道孤負吾；若道不會，玄沙又道卻是侍者會。且作麼生商量？
香嚴問僧：甚處來？
僧云：溈山來。
嚴問：和尚近日有何言句？
僧云：有人問：如何是西來意？豎起拂子。
嚴乃云：彼中兄弟作麼生會？
僧云：彼中商量道：即色明心，附物顯理。
嚴云：會便會，不會，著甚麼死急！
僧卻問嚴：師意如何？嚴還舉拂子。
師云：只這香嚴腳跟相未點地在。
云居錫云。什麼處是香嚴腳跟未點地在？
僧問香嚴：如何是道？
嚴曰：枯木龍吟。
僧曰：學人不會。
嚴曰：髑髏眼睛。
師別云：龍藏枯木。
俱胝將順世，謂眾曰：吾得天龍一指頭禪，一生用不盡。言訖示滅。
師曰：我當時若見，拗折指頭。
玄覺云：且道玄沙恁麼道，意作麼生？
云居錫云：只如玄沙恁麼道，肯伊不肯伊？若肯伊，何言拗折指頭？若不肯，俱胝過在什麼處？
忠國師因同肅宗到官前，乃指石師子云：陛下！這石師子奇特，下取一轉語。
帝曰：朕下語不得，請師下語。
師曰：山僧罪過。
後耽源問忠國師：皇帝還會麼？
師云：皇帝會且置，汝作麼生會？
師云：大小國師被侍者勘破。
云巖一日掃地次，道吾云：太區區生。
巖曰：須知有不區區者。
吾云：恁麼則有第二月也。
巖豎起掃箒云：這個是第幾月？吾休去。
師代云：正是第二月。
長慶問云：被他倒轉掃箒攔面摵，又作麼生？師休去。
溈山云：道吾平地生堆，云巖因行掉臂，玄沙道正是第二月，面皮厚多少？且道云巖豎起掃箒，意作麼生？十分好個金剛鉆，攤向門前賣與誰？
泉州王延彬因入佛殿，指鉢盂問殿主：這個是什麼鉢？
主云：藥師鉢。
彬云：只聞有降龍鉢。
主云：待有龍即降。
彬云：忽遇怒云浪來，又作麼生？
主云：他亦不顧。
彬云：話墮也。
師云：盡汝神力，走向什麼處去？
師形短小，精神可掬，應機接物僅三十載，致青原、石頭之濬流轉導來際，所說法要有大小錄行世。得法弟子：羅漢琛、天龍真、國泰瑫、臥龍球、僊宗符、昇出國清靜上座。
師嘗問羅漢曰：三界惟心，汝作麼生會？
羅漢指椅子曰：和尚喚這個作什麼？
師曰：椅子。
曰：和尚不會三界惟心。
師曰：我喚這個作竹木，汝喚作什麼？
曰：桂琛亦喚作竹木。
師曰：盡大地覓一個會佛法底人不可得。琛自爾愈加激勵。
臥龍問師：如何是第一月？
師曰：用汝個月作麼？龍從此悟入。
師嘗謂如庵主曰：子禪已逸格則，他時要一人侍立於後也無。如自此不務聚徒，不畜童侍，隱于小界山，刳大朽杉為庵，容身而已。
靜上座始聞師示眾云：汝諸人但能一生如喪考妣，吾保汝究得徹去。
靜乃躡前語而問曰：只如教中道：不得以所知心測度如來無上知見。又作麼生？
師曰：汝道究得徹底，所知心還測度得知否？靜自此信入。
梁開平二年戊辰十一月二十七日，師示疾而終，先時閩帥王氏遣子問疾，仍密請繼座者誰？師曰：球子得。
王氏默領遺旨，又問鼓山曰：臥龍法席，孰當其任？
鼓山舉城下具道眼者十有一人，王氏亦識之。至開堂日，官僚，僧侶云集法筵，王氏忽問眾曰：誰是球上座？於是眾目屬球，王氏便請上堂。
師壽七十有四，臘四十有四，閩帥為樹塔，今塔院存。