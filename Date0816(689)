昔我佛妙正三身，圓成四智，不泥洹而自證，運漚和以度人。敷顯萬法，指真實際。導誨群性，了根本空。設三昧之門，嚴具足之相，盡有爲之執，歸無生之忍。宗會覺海，實蕃浄徒。迨乎寂滅示往，結集垂言，經論以祖述，教法以標闡。其爲大也，至極含受，而不可限量；其爲小也，細而不遺，視之弗見。窮無央之劫不可壞，終内有之識不能稱。錯綜端緒，雖惟逮而莫周；恢博開解，非超越而不至。將不由徑，儔爲所依，則今要覽可由而致之也。靡涉西流，知五竺之本末；不游法藏，明萬行之節制。動息隨用而立軌，修習知趣而不迷。包括微著，詮乘諦以證之；昭灼品例，卷上下以匀之。覽之者，猶若太陽升而萬境廓然矣。謂曰真如，非在句義。且夫一切之法，無礙相中，非學非知，應學應知，去聖彌遠，毛角差别，雖學雖知，然後不足罔有，行向未臻，而遠離於學可也。因地果位，繫之在功。今誠公大師博富於有聞，法施而留志，承佛威力，載集斯要，曰智曰慧，孰謂不敏？時皇宋天禧四載季秋既望，序而引之。
道誠自委講京寺，東歸維桑，始寓龍華禪府，後住月輪蘭若，中間十年，寂絶外事，唯讀藏經，日爲常課，酬昔志也。然則臨文昧義，猶渴夫飲河，但能滿腹，不知其深廣焉。或見出家人須知之事，隨便抄録之。洎天禧三年秋，皇上覃昭曠之恩，普度我天下童行，因是讎文，以類相從，兼益諸家傳記書疏節文，分爲二十七篇，析爲三卷，題曰釋氏要覽焉。且恤創入法門者，皆所未知，苟或玩此典言，藏諸靈府，則終身免竊服之誚矣。或通才碩學，豈以誠之微，而廢聖人之言也云爾。
準華嚴經云：菩薩有十種知，所謂知諸安立、知諸語言、知諸談議、知諸軌則、知諸稱謂、知諸制令、知其假名、知其無盡、知其寂滅、知一切空。由是分爲二十七篇。然則大小乘經律論文句參同，皆十知所攝也。
西域記云：姓者，所以繫統百世，使不别也。氏者，所以别子孫之所出也。釋迦氏譜云：夫姓氏之興，本欲召諸質也，故隨物類而命焉。
一者刹帝利，二者婆羅門，三者毗舍，四者首陁。我佛釋迦牟尼世尊即刹帝利之種也。長阿含經云：賢劫初成，未有日月。是時光音天人下生，皆有身光，飛行自在。無有男女、尊卑、親疏之别。食自然地味。因食此物，乃身光滅，神通亡，貪心始萌。復生地餅、地膚、地脂之味，食乃諸惡湊集，男女始形。地生粇米，朝刈暮生，亦無糠糩。時人貪心增長，皆預取厚藏，米遂不生，乃各占田土，學耨種業，自此姦盜滋彰，無决斷者。中有一人，容質瓌偉，世所欽信，衆議立爲民主，號摩訶三摩曷羅闍，各願輸賦供億，故命氏刹帝利。
我佛釋迦於三阿僧祇劫，修六度萬行因，或實報、或示化，各隨物類，别名氏也。
梵語正云瞿答摩，又云瞿曇彌，此云地最勝。謂除天外，在地人類中最勝故。經云：昔佛於劫初作國王，禪位，師瞿曇僊修道，常於一園游止，爲賊所害。彼僊乃殯尸取血，泥爲兩團，用器盛之，置於左右。咒之滿十月，左化爲男，右化爲女，乃命氏，瞿曇始也。
經云：昔有轉輪王，名大自在。子孫相承，合有八萬四千王，最後王名大茅草，垂老無子，乃委政大臣，自剃髮出家，衆號王僊。極老，不能行履，諸弟子輩時行乞食，遂以草籠盛王僊懸於樹，虞虎狼之害也。有獵人望見，謂是白鳥，乃射之死，血瀝於地。諸弟子歸，見師被害，即共殯尸。其血瀝之地，後時忽生甘蔗二本，日炙開剖，一生童子，一生童女。大臣聞，迎取歸宫，養育長成。以王種故，遂立爲王，命氏甘蔗始也。
經云：即甘蔗王不受胎藏，因日炙開剖，故名日種。大悲經云：姓日者，爲離諸暗而作光明故。
即甘蔗王擯出四太子：一名炬面，二名金色，三名象衆，四名尼拘羅。四子初至雪山北，頓駕大樹枝條蓊鬱之下，是故名奢夷耆耶。今言舍夷，必梵語訛略也。五分律云：近雪山北舍夷林，築城營舍。又缾沙王始問佛生何國，佛言生舍夷國。法苑云：舍夷者，西方之貴姓也。
即彼四太子以德歸人，不數年間，鬱爲强國。父王悔憶，遣使往詔。四子辭過不歸，父王乃三歎曰：我子釋迦。長阿含經云：釋迦，秦言能。又譯爲直，謂直林故。今詳四太子俱命釋迦，惟第四尼拘羅是我佛祖也。按經云：尼拘羅有子名俱盧，俱盧有子名瞿俱盧，瞿俱盧有子名師子頰，師子頰有四子：一、浄飯，二、白飯，三、斛飯，四、甘露飯。
開元録云：秦晉已前，出家者多隨師姓，後彌天沙門道安云：凡剃髮染衣，紹釋迦種，即無殊姓，宜悉稱釋氏。時皆未然。洎譯出阿含經云：佛告比丘，四大河水入海，無復本名，同名爲海。四姓之子，於佛出家剃除鬚髮，著三法衣，無復本姓，但云沙門釋子。彌沙塞律云：汝等比丘，雜類出家，皆捨本姓，同稱釋子。
肇師云：出家之都名也。梵云沙迦懣曩，唐言勤息，謂此人勤修善品，息諸惡故。又秦譯云勤行，謂勤修善法，行趣涅槃也。或云沙門那，或云桑門，皆譯人楚夏爾。涅槃經云：沙門，此云善覺。大方廣寶篋經云：離諸纏聚，故名沙門。大莊嚴經云：超過染著名沙門。正法念處經云：心無所樂著，一切不希望，能脱一切貪，是名爲沙門。華首經云：如空無觸礙，煙塵無所污，我説沙門法，無染亦如是。寶積經云：沙門者，寂滅故，調伏故，受教故，戒身浄故，如實義故，得解脱故，離世八法故，堅心不動如地故，護彼我意故，於諸形相無染著、如空中動手無所礙故，成就如是多法故，名沙門。長阿含經云：沙門者，捨離恩愛，出家修道。攝御諸根，不染外欲，慈心一切，無所傷害，逢苦不戚，遇樂不忻，能忍如地。瑜伽論云：有四沙門：一、勝道沙門，即佛等；二、説道沙門，謂説正法者；三、活道沙門，謂修諸善品者；四、污道沙門，謂諸邪行者。五分律云：佛始成道，世皆稱爲大沙門。
梵語云比丘，秦言乞士，謂上於諸佛乞法，資益慧命；下於施主乞食，資益色身。肇法師云：因果有三名：一名怖魔，即因出家時魔宫震動故，至果上名殺賊。二、因中名乞士，果上名應供。三、因中名破惡，至果上名無生。涅槃經云：能破煩惱，故名比丘。破我等想，修戒定慧，度三有四流，安處無畏道，故名比丘。大莊嚴經云：破無明藏，故名比丘。瑜伽論云：比丘者，捨離家法，趣非家等，具足别解脱律儀，衆同分是其自性，於其形色勤精進故，怖畏惡趣自防守故，攝無損故，名比丘。毗婆沙論偈云：手足勿妄犯，節言順所行，常樂守定意，是名真比丘。雜阿含經偈云：所謂比丘者，非但以乞食，受持在家法，是何名比丘，於功德過惡，俱離修正行，其心無所畏，是則名比丘。大威德陀羅尼：有一長者名選擇，投佛出家，剃髮已，時有尊者婆難陀唤云：長者選擇。答曰：我今出家，剃髮爲比丘，非長者也。時婆難陀語曰：不但剃髮，名爲比丘。乃以偈説云：若斷欲希望，復斷諸漏盡，諸法無希望，不可説有法，隨順向涅槃，隨順趣厭離，入信到彼岸，此成爲比丘。有四種比丘：一、畢竟到道比丘，謂阿羅漢。二、示道比丘，謂三果聖人。三、受道比丘，謂初果向。四、污道比丘，謂凡夫破戒者。
梵語也，是西天草名，具五德故，將喻出家人。古師云：苾芻所以不譯者，蓋含五義故：一者體性柔軟，喻出家人能折伏身語麤獷故；二、引蔓旁布，喻出家人傳法度人，連延不絶故；三、馨香遠聞，喻出家人戒德芬馥，爲衆所聞；四、能療疼痛，喻出家人能斷煩惱毒害故；五、不背日光，喻出家人常向佛日故。根本律百一羯磨本云：有苾芻年八十歲，滿六十夏，若於别解脱經未曾讀誦，不了其義，此名老小苾芻。
梵語具云僧伽，唐言衆。中阿含經云：何名衆？答：有若干姓，異名異族，剃除鬚髮，著袈裟衣，至信捨家，從佛學道，是名衆。善見律云：等戒、等見、等智、等衆，是爲僧。南山鈔云：四人已上，能御聖法，辦得前事，名之爲僧。僧以和合爲義。言和合者，有二種：一、理和，謂同證擇滅故；二、事和，此别有六義：一、戒和同修，二、見和同解，三、身和同住，四、利和同均，五、口和無諍，六、意和同悦。僧史略云：凡四人已上名僧。今一人亦稱僧者，蓋從衆名之也。亦如萬有二千五百人爲軍，一人亦稱軍也。
康僧會註法鏡經云：凡夫貪著六塵，猶餓夫貪食，不知厭足。今聖人斷除貪愛，除六情飢饉，故號除饉。分别功德論云：世人飢饉色欲，比丘除此愛饉之想故。
十住斷結經云：號導師者，令衆生類示其正道故。華首經云：能爲人説無生死道，故名導師。佛報恩經云：大導師者，以正路示涅槃經，使得無爲常樂故。大法炬陀羅尼經云：以能不退菩提道，不斷絶菩提道，故名導師。商主天子所問經云：何名導師？文殊答云：住是道已，能令衆生得成熟故，名導師。
寶林傳云：期城太守楊衒之問達磨云：西國相承，稱祖何義？達磨曰：明佛心宗，行解相應，名爲祖師。
善住意天子所問經云：天子問文殊曰：何等比丘，得名禪師？文殊曰：於一切法，一行思量，所謂不生。若如是知，得名禪師。乃至無有少法可取。不取何法？所謂不取此世後世，不取三界，至一切法悉不取，謂一切法，悉無衆生。如是不取，得名禪師。無少取，非取不取，於一切法悉無所得，故無憶念。若不憶念，彼則不修。若不修者，彼則不證，故名禪師。
摩訶般若經云：能説空、無相、無作、無生、無滅法，及一切種智，令人心入歡喜信樂，是名善知識。華首經云：有四法是善知識：一、能令人入善法中，二、能障礙諸不善法，三、能令人住於正法，四、常能隨順教化。瑜伽論云：善知識具十功德：一、調伏，二、寂静，三、惑除，四、德增，五、有勇，六、經富，七、覺真，八、善説，九、悲深，十、離退。且初調伏者，謂與戒相應，由根調故。寂静者，定相應，由内攝故。惑除者，信念以慧相應，煩惱斷故。德增者，戒定慧具，不缺減故。有勇者，利益他時，不疲倦故。經富者，多聞故。覺真者，了實義故。善説者，不顛倒故。悲深者，絶希望故。離退者，於一切時恭敬故。
長阿含經云：有三長老：謂耆年長老，法長老，作長老。譬喻經偈云：所謂長老者，未必剃鬚髮，雖復年齒長，不免於惡行。若有見諦法，無害於群萌，捨諸穢惡行，此名爲長老。我今謂長老，未必先出家，修其善本業，分别於正行。設有年齒幼，諸根無漏缺，此謂名長老。肇法師云：内有智德可尊，故名長老。恩法師云：有長者老年之德名長老。
傳佛心宗之師。又云：宗者，尊也。謂此人開空法道，爲衆所尊故。
阿含經云：佛爲説法主。今古皆以説法知法之僧爲法主，如僧叡謂僧導曰：若當爲萬人法主。宋孝武敕道猷爲新安寺鎮寺法主。
師，範也。大，簡小之言也。佛稱三界大師者，瑜伽論云：能化導無量衆生，令苦寂滅。又云：摧滅邪穢外道，出現世間，故號大師。若凡夫比丘，蒙敕賜號者。僧史略云：肇自唐懿宗咸通十一年十一月十四日延慶節，内道場談論，左街雲顥賜三慧大師，右街僧徹賜浄光大師，可孚賜法智大師，重謙賜青蓮大師，此爲始也。瑜伽論云：略有大師五種功德：一、於諸戒行，終無誤失，二、善建立法，三、善制所學，四、於善立善制中，隨所疑惑等，皆能善斷，五、教授出離。
雜阿含經云：何名法師？佛言：若於色説是生厭、離欲、滅盡、寂静法者，名法師。若於受、想、行、識説是生厭、離欲、滅盡、寂静法者，名法師。十住婆沙論云：應行四法，名法師：一、廣博多學，能持一切言辭章句。二、决定善知世間出世間諸法生滅相。三、得禪定智，於諸經法隨順無諍。四、不增不損，如所説行。辯中邊論十種法師頌曰：謂書寫、供養、施他、聽、披讀、受持、正開演、説誦及思、修。
律鈔解題云：佛言善解一字名律師。一字者，律字也。寶雲經云：具足十法名律師：一、善解毗尼所起，二、善解毗尼甚深處，三、善解毗尼微細事，四、善解毗尼此事得彼事不得，五、善解毗尼性重戒，六、善解毗尼制重戒，七、善解毗尼制起因緣，八、善解聲聞毗尼，九、善解辟支毗尼，十、善解菩薩毗尼。十誦律云：持律人有七功德：一、能持佛内藏，二、能善斷諍，三、持戒，四、外道頂住以律故，五、不咨問他，於衆説戒無畏故，六、能斷有疑故，七、能令正法久住故。善見律云：佛説持律人，即是功德根本，因根故，攝領諸法。
寄歸傳云：梵語阿遮梨耶，唐言軌範。今稱闍梨，蓋梵音訛略也。菩提資糧論云：阿遮梨夜，隋言正行。南山鈔云：能糾正弟子行故。
月燈三昧經云：能浄持戒名勝士。
梵云阿梨夷，華言尊者。謂德行智具，可尊之者。
經音疏云：開，達也，明也，解也。士則士夫也。經中多呼菩薩爲開士。前秦符堅賜沙門有德解者號開士。
智度論云：梵語娑檀陀，秦言大德。律中多呼佛爲大德。毗奈耶律云：佛言：從今日後，小下苾芻，於長宿處，應唤大德。此方比丘若宣補者，僧史略云：即唐代宗大曆六年四月五日，敕京城僧尼臨壇大德各置十人，以爲常式，此帶臨壇而有大德二字，此爲始也。增輝記云：行滿德高曰大德。
五分律云：齊幾名上座？佛言：上更無人名上座。毗尼母云：從無夏至九夏是下座，自十夏至十九夏是中座，自二十夏至四十夏是上座。五十夏已上，一切沙門之所尊敬，名耆宿。毗婆沙論云：有三上座：一、生年上座，即尊長耆舊，具戒名真生故。二、世俗上座，即知法、富貴、大財、大位、大族、大力、大眷屬，雖年二十，皆應和合推爲上座。三、法性上座，即阿羅漢。頌曰：心掉多綺語，染意亂思惟，雖久住林園，而非真上座，具戒智正念，寂静心解脱，彼於法能觀，是名真上座。十誦律云：具十法名上座：謂有住處；無畏；無煩惱；多知識，多聞；辯言具足；義趣明了；聞者信受；善能安詳入他家；能爲白衣説法，令他捨惡從善；自具四諦法樂，無有所乏，名上座。律中：僧坊上座、僧上座、别房上座、住家上座。婆娑論云：夫上座者，心安住故，不爲世違順傾動，是名上座。
摭言曰：有司謂之座主。今釋氏取學解優贍穎拔者名座主，謂一座之主。古高僧呼講者爲高座，或是高座之主。
瑜伽論云：無自利、利他行者，名下士。有自利、無利他者，名中士。有二利，名上士。
摩訶般若經云：何名上人？佛言：若菩薩一心行阿耨菩提，心不散亂，是名上人。增一經云：夫人處世，有過能自改者，名上人。十誦律云：有四種：一、麤人，二、濁人，三、中間人，四、上人。律缾沙王呼佛弟子爲上人。古師云：内有智德，外有勝行，在人之上，名上人。
智度論云：得道者名爲道人。餘出家者未得道者，亦名道人。
智度論云：貧有二種：一、財貧，二、功德法貧。瑜伽論云：出家品智貧，財貧。指歸云：道則通物之稱也。屬三乘聖人所證之道也，謂我寡少此道，故曰貧道。
梵語杜多，漢言抖擻，謂三毒如塵，能坌污真心，此人能振掉除去故，今訛稱頭陀。善住意天子經云：杜多者，抖擻貪欲、嗔癡、三界、内外六入。若不取、不捨、不修、不著、非是不著，我説彼人，名爲杜多。頭陀十二功德：一、阿蘭若處，二、常乞食，三、次第乞，四、一受食，五、節量食，六、中後無飲漿，七、弊衣，八、但三衣，九、塚間，十、樹下坐，十一、露地坐，十二、長坐不卧。
古今儒雅，多呼僧爲支郎者，高僧傳云：魏有三高僧：曰支謙、支讖、支亮。於中謙者，爲人細長黑瘦，眼多白而睛黄，復多智，時賢諺曰：支郎眼中黄，形軀雖小是智囊。
此從衣色名之也。僧史略云：問：緇衣者，色何狀貌？答：紫而淺黑。考功記云：三入爲纁，五入爲緅，七入爲緇矣。固知緇本出絳雀頭色，即紫赤色也。故梁浄秀尼見聖衆衣，如桑熟椹，此乃淺赤深黑色也。
中阿含經：佛告鄔陀夷，若沙門等，從人至天，不以身、口、意害，我説彼是龍象。
智度論云：涅槃有三門：一、空門，二、無相門，三、無作門。何者空門？謂觀諸法無我、我所，諸法從因緣生，無作者、受者，是名空。今出家人，由此門入涅槃宅，故號空門子。
僧史略云：唐末，寺皆立受依止闍梨一員。今朝取秉律員位最高者，號宗主。蓋道俗之間，有諍不分曲直，告其剖斷，令人息諍故也。
僧史略云：唐文宗開成中，始立左右僧録，即端甫法師爲始也。法師德宗召入禁中，與儒道論議，賜紫方袍，令侍太子於東朝。順宗重之若兄弟，憲宗待之若賓友。掌内殿法儀，録左街僧事。
即昭宗乾寧中改首座爲副僧録，即覺暉爲始也。
史云：首座之名，即上座也。居席之端，處僧之上故也。即唐宣宗署僧辯章爲三教首座，此爲始也。今則以經論學署首座也。
史云：正者，政也。自正正人，克敷政令故。蓋以比丘無法，若馬無轡勒，漸染俗風，將乖雅則，故擇有德望者，以法而繩之，令歸乎正，故云僧正。此以僞秦僧䂮爲始也。至梁普通六年，敕法雲爲大僧正。
即南齊永明中，武帝敕法獻爲僧主始也。
僧史略云：西域昔有尼犍子，學通三藏，兼達五明，舉國皈依，乃彰斯號。此土則北齊高僧法常演毗尼、涅槃，通禪法，齊主崇爲國師，此爲始也。唐神秀自則天召入，歷四朝，號國師。慧忠肅代二朝入内説禪，號國師。元和中，敕署知玄曰悟達國師。若偏霸之國，則蜀後主賜僧録光業爲祐聖國師，吴越稱天台德韶爲國師，江南署文遂爲國大導師。
梵音具云比丘尼，亦名除饉女。天竺以佛姨母摩訶波闍波提爲始也。鈔云：今呼尼爲阿姨師姨者，此效佛召愛道也。師姑尼有八敬法，去聖已遠，不復遵行，繁不録也。
此云學法女，似今尼之長髮也。四分律云：十八歲童女，應二歲學戒，謂二歲練身，以六法練心。
秦言善宿男，謂離破戒宿故。又梵云鄔波索迦，唐言近事男，謂親近承事諸佛法故。天竺受五、八戒，俗人稱之，亦云清信士。瑜伽論云：具足三德：一、意樂浄，謂於三寶遠離疑惑，圓滿戒法，求出世故；二、能作三寶事；三、能引發同法。阿含經云：圓滿八支：謂信、戒、施、聽法、受持、解義、如説修行。
夷，即女聲字也。又云鄔波斯迦。
謂比丘、比丘尼、式叉摩那、沙彌、沙彌尼、優婆塞、優婆夷。婆沙論云：夫能維持佛法，有七衆在世間，三乘道果，相續不斷盡，以波羅提木叉爲根本。大毗婆沙論云：七衆者，一、苾芻，二、苾芻尼，三、式叉摩那，四、室利摩拏洛迦，五、室利摩拏理迦，六、鄔波索迦，七、鄔波斯迦。
八正聖道、七支戒德，表裏具足之稱也。論衡云：成名之謂道，立身之謂德。
名者，實也，實立而名從之，仲尼之所貴，名實之名也。德者，得也。所謂内得於己，外得於人。常無所失，合而稱之。阿含經呼舍利弗已下爲名德比丘。皎法師高僧傳序云：寡德適時，名而不高。實德潛光，高而不名。
梵題也。或云僧伽羅摩，此云衆園。五分律云：缾沙王施迦蘭陀竹園爲始也。園者，生植之所，佛弟子居之，取生植道本、聖果之義也。或云毗呵羅，此云遊止處。
華題也。釋名曰：寺，嗣也，謂治事者相嗣續於其内也。故天子有九寺焉。後漢明帝永平十年丁卯，佛法初至，有印度二僧摩騰、法蘭，以白馬馱經像届洛陽，敕於鴻臚寺安置。至十一年戊辰，敕於雍門外别建寺，以白馬爲名，即漢土佛寺始也。吴孫權立建初寺爲始也。
梵云羅摩，唐言院。西域記云波演那，此曰周圍廊舍院。
肇云：閑宴修道之處，謂之道場。隋煬帝敕遍改僧居名道場。
釋迦譜云：息心所棲曰精舍。藝文類集云：非由其舍精妙，良由精練行者所居也。
增輝記：梵云拓鬭提奢，唐言四方僧物，但筆者訛拓爲招，去鬭奢留提，故稱招提。即今十方住持寺院是也。
韻林云：坊，區也。苑師云：坊，區院也。
又名鹿林，在波羅柰國，佛成道初轉法輪，度憍陳如等五比丘處。
在摩竭陀國，無憂王造，是小乘大衆部主大天比丘出家。中阿含經云：佛滅後，衆多上尊名德比丘，皆住雞園。
西域記云：昔有比丘見群雁飛翔，戲言知時，忽有一雁，投下自殞，衆曰：此雁垂誡，宜旌厚德。於是瘞雁建塔。
梵云脂帝浮都，或云制底制多，皆譯名靈廟。雜心論云：無舍利名支提，又名滅惡生善處。
梵者清浄之義。經音義云：梵云剌瑟致，此云竿，今略名刹，即幡柱也。長阿含經云：若沙門於此寺中勤苦得一法者，便當豎幡告四遠：今有少欲知足人居此。
大唐内典録云：罽賓禪師法秀，初至燉煌，立禪閣於閑曠地，植柰千株，趨者如雲，徒衆濟濟。
或云金田，即舍衛國給孤長者側布黄金，買祇陀太子園，建精舍，請佛居之。
昔晉慧遠法師，雁門人，住廬山虎溪東林寺，招賢士劉遺民、宗炳、雷次宗、張野、張詮、周續之等爲會，修西方浄業。彼院多植白蓮。又彌陀佛國，以蓮華分九品，次第接人，故稱蓮社。有云嘉此社人不爲名利淤泥所污，喻如蓮華，故名之。有云遠公有弟子名法要，刻木爲十二葉蓮華，植於水中，用機關，凡拆一葉是一時，與刻漏無差，俾禮念不失正時，或因此名之。又稱浄社，即南齊竟陵文宣王慕僧俗行浄住法故。夫社者，即立春、秋日後，五戊名社日。天下農結會，祭以祈穀。荆楚記云：四人並結綜會社。白虎通云：王者所以有社何？爲天下求福報土。人非土不食，土廣不可遍敬，故封土以立社。今釋家結慕緇白，建法祈福，求生浄土，浄土廣多，遍求則心亂，乃確指安養浄土，爲棲神之所，故名蓮社浄社爾。
梵云阿蘭若，或云阿練若，唐言無諍。四分律云空静處。薩婆多論云閑静處。智度論云遠離處。大悲經云：阿蘭若者，離諸忩務故。十二頭陀經云：佛言：阿蘭若處，十方諸佛，皆共讚歎，無量功德，皆由此生。肇師云：忿競生乎衆聚，無諍出乎空閑，故佛讚住於蘭若。寶雲經云：阿蘭若處，獨静無人，不爲惱亂，乞食易得，非遠非近，多諸林木華果、清浄美水，龕室安穩故。蘭若者，智度論云遠離處，最近二里，能遠益善，去村一拘盧舍。律云：去村五百弓。弓，即尋也。西天法：凡四肘爲一弓。肘長尺八，共長七尺二寸也。五百弓爲一拘盧舍，積三千六百尺，成六百步，即二里也。
釋名曰：草爲圓屋曰庵。庵，奄也，以自覆奄也。西天僧俗修行多居庵。
始因羅什法師得名。先是長安自漢廢到秦興三百餘年，朝市曠絶，雖數伽藍，歸向者少。姚興世，鳩摩羅什於大寺中搆一堂，以草苫蓋，於中譯經，因此名之也。
蓋寺院之正寢也。始因唐顯慶年中，敕差衛尉寺丞李義表、前融州黄水令王玄策往西域充使，至毗耶黎城東北四里許，維摩居士宅示疾之室遺址，疊石爲之，王策躬以手板縱横量之，得十笏，故號方丈。
釋名曰：房，旁也，在堂兩旁故。五分律云：比丘頗鞞起，請聽比丘受房舍施，佛遂開許。十誦律云：房者，或屬僧，或屬一人。薩婆多論云：若房始成，有一新戒比丘，戒德清浄，入此房中，已畢施主信施之心，若起種種房舍，莊嚴高廣，設有一浄戒比丘，暫時受用，已畢施恩，以戒非世間法故。
善見律云：毗舍離於大林爲佛作堂，形如雁子，一切具足。
中阿含經云：佛入禪室燕坐。又有呼爲禪齋，齋者，肅静義也，如儒中静室謂之書齋，或官員判吏静治之處謂之郡齋。
今多稱僧居爲蕭寺者，必因梁武造寺，以姓爲題也。唐李約自官淮南買得梁武寺額，蕭子雲飛帛大書蕭字。將歸洛下宅中，匣於小亭，號蕭齋也。博知君子，更爲正之。
毗奈耶律義浄三藏注云：西方名佛堂爲健陀俱胝，此云香室。不稱佛堂、佛殿者，蓋不欲親觸尊顔故。
齊靈裕法師造寺誥十篇，具明造寺方法。準正教，謂避譏涉，當離尼寺及市傍府側，俾後無所壞。南山云：俗人既不曉法，僧衆當明示導。
七佛經云：有十八神護伽藍：一美音、二梵音、三天鼓、四歎妙、五歎美、六摩妙、七雷音、八師子、九妙歎、十梵響、十一人音、十二佛奴、十三歎德、十四廣目、十五妙眼、十六徹聽、十七徹視、十八遍視。道世法師云：寺院既有十八神護，居住之者，亦宜自勵，不得怠惰爲非，恐招現報耳。
律中，佛大弟子皆自經營精舍，如大迦葉自蹋泥等。毗婆沙論問曰：諸大弟子，漏結已盡，何故恓恓有所經營？答曰：有五事：一、爲報佛恩故，二、爲長養佛法故，三、爲滅凡劣衆自貢高故，四、爲將來弟子折伏憍豪故，五、爲發起將來福業故。
凡寺院有開三門者，只有一門亦呼爲三門者，何也？佛地論云：大宫殿三解脱門，爲所入處。大宫殿喻法空涅槃也，三解脱門謂空門、無相門、無作門。今寺院是持戒修道、求至涅槃人居之，故由三門入也。
瑜伽論云：在家煩撓，若居塵宇。出家閑曠，猶處虚空。是故應捨一切，於善説毗奈耶中，正信捨家，趣於非家。毗婆沙論云：家者是煩惱因緣。夫出家者，爲滅垢累故，宜遠離也。
雜阿含經云：有外道名閻浮車，問舍利弗云：賢聖法律，有何難事？舍利弗言：唯出家難。問：何難？答：愛樂難。問：云何？答：樂常修善難。問：何名善法？答：謂八正道。若出家者修習此道，不久疾得盡諸有漏。秦本雜阿含經云：夫出家者，名爲難得。若起惡心，不名難得。
智度論云：佛言：若人有信，能入我大法海中，能得沙門果，不空剃頭染衣。若無信，是人不能入我大法海，如枯樹不生華實，不得沙門果。雖剃頭染衣，讀種種經，能難能答，於佛法中，空無所得。以是義故，在佛法初，善以信根故。起信論云：信心有四種：一、信根本，所謂樂念真如法故；二、信佛有無量功德，常念親近，供養恭敬，發起善根，願求一切智故；三、信法有大利益，常念修行諸波羅蜜故；四、信僧能正修行，自利利他，常樂親近諸菩薩衆，求學真如行故。唯識論云：信有三别：一、信實有，謂於諸法實事理中，深信忍故；二、信有德，謂於三寶真實德中，深信樂故；三、信有能，謂於一切世出世善深法中，深信有力，能得能成，起希望故。毗婆沙論云：有信如手，能取善法故。
注維摩經什法師云：凡夫能出四趣，不能出於天趣。出家求滅，則五道斯越。肇云：五道非無爲之路也。
什云：喜有二種：一、有現世功德，自然忻預；二、後得涅槃，心常安悦。肇云：夫擾亂出於多求，憂苦生于不足，出家寡欲，擾亂斯無，道法内充故，懷喜有餘。
什云：出家凡有三法：一、持戒，二、禪定，三、智慧。持戒能折伏煩惱，令其勢微；禪定能遮煩惱，如石山斷流；智慧能滅煩惱，畢竟無餘。道安法師大戒序云：世尊立教，法有三焉：一者戒律，二者禪定，三者智慧。斯三者，至道之由户，泥洹之關要也。戒者，斷三惡之干將也。禪者，絶分散之利器也。慧者，齊藥病之妙醫也。
浄名經云：汝得阿耨菩提心，即是出家。什云：雖爲白衣，能發無上心者，以心超三界，形雖有繫，乃真出家，具足戒行矣。
寶雨經云：於如來教中，正信出家，非因王力所逼，不爲賊抑、不爲負債、不怖、不活邪命出家。爲希求正法，以信出家。
五德福田經云：一者發心出家，懷佩道故；二毁其形好，應法服故；三委棄身命，遵崇道故；四永割親愛，無適莫故；五志求大乘，爲度人故。
僧祇律云：浄飯王請佛，今後父母不聽，不得與出家。何以故？父母恃子爲榮故。佛於是制戒，父母不許，不得出家。五百問經云：出家者王法父母不聽，爲得戒否？答：不得。楞伽經云：父母不聽，不得出家。
三千威儀經云：出家，行有始終，上中下業。下者，以十戒爲本，盡形壽受持，雖捨家緣，執作與俗人等；中者，應捨作務，具受八萬四千向道因緣，身口意業，未能具足清浄，心結猶存，未能出離，比上不足，比下有餘也；上者，根心猛利，應捨結使纏縛，禪定慧力，心得解脱，浄身口意，出於緣務煩惱之家，永處閑静清涼之室，是名上等出家弟子。
中阿含經云：生聞梵志問佛言：在家出家，以何爲苦？佛言：在家者，以不自在爲苦。謂錢寶穀畜奴婢不增長，因此憂愁，不自在故苦也。出家者，以自在故苦。謂隨順貪欲瞋恚愚癡，不守禁戒，因此愁慼，故自在爲苦也。又問：二人以何爲樂？佛言：在家者，以自在爲樂。謂錢寶穀畜奴婢增長，因此歡喜，自在故樂也。出家者，以不自在爲樂。謂學道不隨貪欲瞋癡行，隨戒所制，無鬭諍怨憎憂苦，有義利故，以不自在爲樂也。
叔迦經：叔迦婆羅門白佛言：在家白衣，能修福德善根，勝出家否？佛言：我於此中，則不定答。若出家者，或有不修善根，則不如在家。若在家者，能修善根，則勝出家。
涅槃經云：夫出家者，不應起惡，身口相應，我棄父母、妻子、知識出家，正是信諸善覺時，非是修不善覺時。莊嚴法門經云：金色女白文殊言：聽我出家。文殊語言：菩薩出家，非以自剃髮爲出家，若能發大精進，爲除一切衆生煩惱，是名出家。非以自被染衣，自持戒行名出家，能令毁禁者，安住浄戒，是名出家。非以阿蘭若處獨坐思惟名出家，能於女色生死流轉，以慧方便，化令解脱，是名出家。非以自身守護戒律名出家，若能廣四無量心，安置衆生，增益善根，是名出家。非以自身得入涅槃，名爲出家，爲欲安置一切衆生入大涅槃，是名出家。大法炬陀羅尼經云：出家行有三善：一、遠離嫉妬，隨喜教示；二、爲他作時，不求果報；三、不壞損他，以成己善。
僧祇律云：出家人，當少事少務，莫爲世人譏嫌，失他善福。三千威儀經云：出家所作事務有三：一、坐禪，二、誦經，三、勸化衆事。若具足三事，是應出家人法。若不行者，是徒生徒死，惟有受罪之因。觀佛三昧經云：比丘常行四法：一、晝夜六時，説罪懺悔。二、常修念佛，不誑衆生。三、修六和敬，心不恚慢。四、具修六念，如救頭燃。超日明經云：比丘有四法：一、常念如來，立佛形像。二、聞經深義，則信奉行。三、雖不見佛，曉了本無。四、知十方佛，則一法身。
佛藏經云：出家者，當一心行道，隨順法行，勿念衣食。有所須者，如來白毫相光功德百千萬億分中，留一分供諸末世弟子，亦不能窮盡。菩薩本行經云：佛自摩竭國往毗舍離，兩國人及諸天龍神，共獻佛三千寶蓋。佛受二千九百九十九蓋，唯一蓋不受。佛言：持用覆護後世弟子，令得供養。
模範也。周禮師氏注云：教以道之稱也。指歸曰：自具福行，有化他之相。周禮云：爲人之長，訓物之規，名師長。寶積論云：師長者，若能助益長秀聖者。律云：和尚於弟子，當生兒想；弟子於和尚，當如父想。又稱師父。師有二種：一、親教師，即是依之出家，授經剃髮之者。毗奈耶亦云親教；二、依止師，即是依之禀受三藏學者。五百問云：臨壇諸僧，皆得呼爲師否？答：無此理。不從受法，盡不得稱師。
指歸云郁波弟耶，此云常近此受持。發正記云：優婆陀訶，此云依學。毗奈耶云鄔波陀耶，此云親教，由能教離出世業故，稱受業和尚。什法師云：梵語和尚，此名力生。舍利弗問經云：夫出家者，捨其父母生死之家，入法門中，受微妙法，蓋師之力，生長法身，出功德財，養智慧命，功莫大焉。薩婆多律攝云：有二鄔波陀耶：一、初與出家，二、爲受近圓。毗婆沙論云：和尚有四種：一、有法無衣食，二、有衣食無法，三、有法有衣食，四、無法無衣食。
僧祇律云：新欲出家者，不得便説樂事，應説一食一住，少食少飲，多覺少眠。應問彼言汝能否，或答能，方可受之。
僧祇律云：有年八十、九十太老，七十卧起須人，俱不聽度。五分律云：一切殘疾、惡狀貌、毁辱佛法者，皆不得度。聖朝有編敕違礙者，爲師宜慎之。
律云：時跋難陀在衆，儀貌昂藏。舍利弗形容短小，有外道欲出家，竊作是念：此小比丘智慧尚爾，況堂堂者乎？乃投跋難陀出家。受戒後，問師經律論，悉不能通。外道卻言佛法淺近，嫌諸比丘，反歸本道。
指歸云：資者取法，助發己身行解故。伯陽云：不善人，善人之資。
寄歸傳云：鐸曷攞，唐言小師。毗奈耶云：難陀比丘呼十七衆比丘爲小師，亦通沙門之謙稱也。昔高僧名僧導，爲沙彌時，叡法師見而異之，問曰：君於佛法，且欲何爲？導對曰：願爲法師作都講。叡語曰：君當爲萬人法主，豈可對揚小師乎？
求法傳云：梵云室灑，此云所教，舊云弟子。南山鈔云：學在我後名之弟，解從我生名之子。即因學者以父兄事師，得稱弟子。又云徒弟，謂門徒弟子之略也。
優婆塞戒經云：寧受惡戒，一日中斷無量命根，終不畜養弊惡弟子，不能調伏。何以故？是惡律儀殃齊自身。畜惡弟子，不能教誨，乃令無量人作惡，能謗無量善妙之法。菩薩善戒經云：度惡弟子，則破壞法，故名魔弟子。計此罪愆，得不慎之？
師以財法定惠，自攝攝他。住持不失資，以供養諫諍，亦是相攝。南山鈔云：佛法增益廣大，實由師資相攝，互相敦遇，財法兩濟，日益業深，行久德固，皆賴矣。比真教陵遲，惠風掩扇，俗懷侮慢，道出非法，並由師無率誘之心，資闕奉行之志，二彼相捨，妄流鄙境，欲令道光，焉可得乎？
僧祇律云：師應作是念：當使因我度故，修諸善法，得其道果。長阿含經云：師長以五事視弟子：一、順法調御，二、誨其未聞，三、隨其所聞，令善義解，四、示其善友，五、盡己所知，誨授不恡。莊嚴論云：一、度令出家，二、與其受戒，三、禁斷諸惡，四、攝持以財，五、教授以法。
攝大乘論云：始終承奉，不相離異名事。四分律云：弟子看和尚，當具四心：一、親愛，二、敬順，三、畏難，四、尊重。侍養承接，如臣子之事君父，如是展轉相敬，重相贍視，能令正法久住，增益廣大。尸迦越經云：弟子事師有五事：一、當敬難之，二、當知其恩，三、所教隨之，四、思念不厭，五、當從後稱譽。長阿含經云：夫爲弟子，當以五事敬事師長：一、給侍所須，二、禮敬供養，三、尊重戴仰，四、師教誨，敬順無違，五、從師聞法，善持不忘。毗奈耶第三十五卷，佛爲高勝比丘説事師法，略云：凡爲弟子，於師主處，常懷恭敬，有畏懼心，不爲名聞，不求利養，當須早起，親問師之四大安隱，起居輕利，除小便器，每於半月觀曬牀蓆。若不依師，得越法罪。毗奈耶云：弟子門人，纔見師時，即須起立。若見親教，即捨依止。
菩薩善戒經云：爲師不能教訶弟子，則破佛法，當墮地獄。毗奈耶云：弟子有五事，方可教訶：一、不信，二、懈怠，三、惡口，四、情無羞耻，五、近惡知識。佛言：但五法有一，皆須教訶。比丘問佛：如何教訶？有五法：一、不共語，二、不教授，三、不同受用，四、遮其善事不與依止，五、不與同房。
智度論云：梵語鳩摩羅伽，秦言童子。寄歸傳云：白衣詣苾芻所，專誦佛典，求落髮，號童子。西天出家，國無制止，但投師允可，即和僧剃髮，即無童子行者之屬。今經中呼文殊、善財、寶積、月光等諸大菩薩爲童子者，即非稚齒。如智論云：如文殊師利十力、四無所畏等，悉具佛事，故住鳩摩羅伽地。又云：若菩薩從初發心斷婬欲，乃至菩提，是名童子。今就此方釋之：釋名曰：兒年十五曰童。童，獨也。自七歲止十五，皆稱童子，謂太和未散故。
僧祇律云：佛住舍衛國，阿難有一知識，合門疫死，唯有一小兒在。阿難行過，小兒隨後唤，阿難不聞，爲世人譏云：沙門他有强親，今見孤遺不顧。小兒隨入祇園，阿難白佛：此小兒得度否？佛言：汝作何心度？答：慈愍心。佛言：得度。
善見律云：有善男子欲求出家，未得衣鉢，欲依寺中住者，名畔頭波羅沙。今詳，若此方行者也。經中多呼修行人爲行者，行是所修二種行也，者即五藴假者，是能修行之人也。凡十六歲已上，應呼行者，謂男生八歲毁齒，十六陽氣全，以其有意樂信忍，修浄梵行故。自晉時已有此人，如東林遠大師下有辟蛇行者。
此牒自尚書省祠部司出，故稱祠部。按僧史略云：唐會要曰：則天延載元年五月十五日，敕天下僧尼隸祠部，此爲始也。義取其善禳惡福解災也。續會要云：天寶六年五月制：所度僧尼，仍令祠部給牒。此爲始也。
律云：毁其形好，剃除鬚髮，俾即發先業，使異餘出家者。因果經云：過去諸佛，爲成就無上菩提故，捨飾好，剃鬚髮，即發願言：今落髮故，願與一切衆生斷除煩惱及以習障。
即今親教和尚最後爲剃頂上髮也。梵語周羅，此云小結。且三界九地煩惱，見修所斷有八十一品，即第九地末品煩惱，名小結，微細難除。今此頂髮，喻彼煩惱。九十六種外道，皆不能盡除，唯佛弟子能斷故。親教師最後剃者，表爲除殘結，令出三界故。
南山鈔十二卷、法苑二十二卷皆云：剃髮了，禮遶三寶，拜謝大衆及二師已，然後在末座坐。父母諸親，皆爲作禮拜賀，悦其道意。此亦如儒禮冠義曰：冠者，禮之始也。凡冠日，見母母拜，見兄兄拜之。注云：以其成人而爲禮。今人子出家事佛，剃髮爲禮之始也。父母設拜，以其出世而爲禮，抑又拜其法服戒體故也，亦是遠襲我佛之家風也。謹按根本毗奈耶律云：佛父浄飯王聞太子已成佛，在室羅伐城竹林精舍，王乃裁書遣使，往請歸國，許之。王敕群臣曰：一切義成將歸，卿可修飾城隍，莊嚴道路，於屈路陀林造一精舍。爾時世尊作是念：若我徒行入城，諸釋必起慢心，應以神變入城。即共諸聲聞涌在虚空，現諸神變。將近城，攝諸神通，唯佛去地一人許，凌虚而行。民庶馳觀，各相謂言：爲父禮子耶？爲子禮父耶？時浄飯王見太子儀相非世，乃頭面禮足。時諸臣民，情俱不忍，共言：云何尊父禮子之足耶？王曰：汝等不應作是念。當初太子生時，無人扶持，四方各行七步，於爾時，我便禮其足。後於剡部樹下坐，日已過午，諸樹影東，唯剡部樹影不移，蔭太子身，我又禮其足。今當第三禮也。爾時世尊就座坐，父王復禮佛足，對面而坐，告大衆曰：此是第四禮子足也。自後日來即禮。本起經云：父王頭面禮佛足者，一者敬道，二者愛子故。摩耶經云：爾時摩耶夫人長跪佛前，五體投地，説偈云：稽首頭面禮，無上大法王。
此始落髮後之稱謂也。梵音訛也，此譯爲息慈，謂安息在慈悲之地故。又此人息世染之情，以慈濟群生故。又云：初入佛法，多存俗情，故須息惡行慈也。大毗婆沙論云室利摩拏洛迦，唐言勤策男，謂此人離四性罪、六遮罪，勤自策勵不犯，令清浄故。寄歸傳云：室羅末尼羅，唐言求寂。夫稱寂者，即涅槃也。言此人出煩惱家，求趣涅槃故。
寄歸傳云：西國出家，具有聖制。諸有發心出家者，師乃問諸難事。難事既無，許之攝受，或經旬月，令其解息，師乃爲授五戒，方名鄔波索迦，此是創入佛法之基，七衆所攝也。師次爲辦縵條、僧脚崎、下裙、濾羅、鉢等，方請阿遮梨爲剃髮，師親爲著下裙，次與上衣，令頂戴受。著已，授與鉢器，授十戒，此名室羅末尼羅。方成應法，爲五衆攝，堪消施利。若恐其十戒毁破，大戒不成，此則妄負求寂之名。既不合消常住，受施負債何疑？應依教而爲濟度。
僧祇律云：佛制：年不滿十五，不應作沙彌。後在迦維衛國，阿難有親里二小兒孤露，阿難養育之。佛問：何不出家？阿難白佛言：佛制不許度。佛問：是二小兒，能驅食上烏未？答：能。佛言：聽作驅烏沙彌。最下七歲，至年十三者，皆名驅烏沙彌。若年十四至十九，名應法沙彌，若年二十已上，皆號名字沙彌。
善見律云：如有檀越來請比丘，沙彌雖未具戒，亦入比丘數，是爲名字比丘。涅槃經云：譬如幼年初得出家，雖未受具，即墮僧數。四分律云：從大比丘下，次第與沙彌房舍卧具。若利養，隨次與之。
毗尼母論云：沙彌應知慚愧，善住事師，法中不應懈怠放恣，當自慎身口，卑己敬人。常樂持戒，莫樂調戲。不應自恃才力，復莫輕躁。應知羞耻，不説無定亂言。惟庠序合理，知浄不浄，常逐二師，讀誦經法。一切衆中，若有所作，皆不得違。五百問經云：沙彌詐稱大道人，受比丘一拜，是名賊住。有沙彌七十二威儀經一卷，在傳字函，好善者請檢讀之。
釋名曰：服上曰衣。衣，依也，所依以芘寒暑也。左傳曰：衣，身之章也。白虎通曰：衣者隱也，所以隱形也。文子曰：衣足以蓋形，以禦風寒也。西天出家者衣，律有制度，應法而作，故曰法衣。
謂聽、制二衣也。瑜伽論問：云何開聽？謂佛於毗奈耶中，開許一切能無染污，現所受用，資生因緣。云何制止？謂佛於毗奈耶中，制止一切自性罪法，違無罪法故。
蓋法衣有三也：一、僧伽梨，二、鬱多羅僧，三、安陀會。慧上菩薩經云：五條名中著衣，七條名上衣，大衣名衆集時衣。四分律云：應作安陀會，儭體衣；鬱多羅僧，僧伽梨，入聚落著。增輝記云：三衣之名，無正翻譯，皆從人强名之也。謂見安陀會有五幅，便唤作五條。見鬱多羅僧有七幅，便呼爲七條。見大衣條數多，故名雜碎衣也。夫大衣者，三衣中主，最爲殊勝故；若從用名，入王宫時、入聚落時衣也。七條名中價衣，謂不貴大衣，不賤五條故；若從用名，入衆衣也。五條名下衣，謂在七條下故；若從用名，園中行道雜作衣也。雜阿含經云：修四無量者，並剃除鬚髮，服三法衣。僧祇律云：三衣者，賢聖沙門之標幟也。四分律云：三世如來，並著如是衣。智度論云：佛弟子住於中道，故著三衣。薩婆多論云：欲現未曾有法故，九十六種外道，無此三名，爲異外道故，著三衣。華嚴經云：爲捨離三毒故。戒壇經云：五條斷貪，身業也；七條斷嗔，口業也；大衣斷癡，心業也。增輝記問云：何不增四减二，惟三也？答：三，奇數，屬陽，陽能生萬物。今制三衣，表生萬善，取益物之義也。
袈裟者，蓋從色彰稱也。梵音具云迦羅沙曳，此云不正色。四分律云：一切上色衣不得畜，當壞作迦沙色。今略梵語也，又名壞色。業疏云：本作迦沙，至梁葛洪撰字苑，下方添衣，言道服也。
大集經云：袈裟名離染服。賢愚經云出世服。如幻三昧經云無垢衣；又名忍辱鎧；又名蓮華衣，謂不爲欲泥染故。又名幢相，謂不爲邪所傾故。又名田相衣，謂不爲見者生惡故。又名消瘦衣，謂著此衣，煩惱消瘦故。又名離塵服、去穢衣，又名振越。
薩娑多論云：僧伽梨有三品，自九條、十一條、十三條，名下品衣，皆兩長一短作；十五條、十七條、十九條，名中品衣，皆三長一短作；二十一條、二十三條、二十五條，名上品衣，皆四長一短作。增輝記問：七條何品攝？答：下品攝，以兩長一短作故。
舍利弗問經云：摩訶僧祇部，勤學衆經，宣講真義，以處本居中，應著黄色衣。曇無德部，通達理味，開導利益，表發殊勝，應著赤色衣。薩婆多部，博通敏達，以導法化，應著皂色衣。迦葉彌部，精勤勇猛，攝護衆生，應著木蘭衣。彌沙塞部，禪思入微，究暢幽密，應著青色衣。
答：舍利弗問經云：有比丘羅旬，以薄福故，乞食不得。後以五部衣，更互著之，便得大飲食。故佛言：我法出家，純服弊帛，因羅旬故，聽受種種衣。
此非五部衣色，乃是國朝賜沙門，故今尚之。僧史略云：按唐書，則天朝有僧法朗等九人，重譯大雲經畢，並賜紫袈裟、銀龜袋，此賜衣之始也。自後諸代皆行此賜。至大宋太平興國初，許四海僧入殿庭，乞比試三學，下開封府，差僧證經律論義，十條全通，乃賜紫衣，號爲手表僧，以其面手進表也。尋因功德使奏，今天下一家，不須手表求選，敕依。自此每遇皇帝誕節，親王、宰輔、節度，下至正刺史，得上表薦所知僧道紫衣，惟兩街僧録所薦得入内。是日授門下牒，給紫衣四事，謂之簾前紫，此最榮觀也。然此衣以國恩故，得著極不容易，皆形相分滿，方受得。按東觀奏記云：大中年，大安國寺僧修會能詩應制，才思清拔。一日問帝乞紫衣，帝曰：不於汝恡，但觀汝相有闕，未賜也。及賜著歸寺，忽暴病而卒。近代亦屢有此人焉。
律有三種壞色，謂青、黑、木蘭。鈔云：青謂銅青，黑謂雜泥，木蘭即樹皮。
準律有十種，不越布、絹、紬三也，須是厚熟緻密者。五百問經云：三衣得用生絹作否？答：一切生物，但不現身者得。
僧祇律云：佛住王舍城，帝釋石窟前經行，見稻田畦畔分明，語阿難言：過去諸佛，衣相如是，從今依此作衣相。增輝記云：田畦貯水，生長嘉苗，以養形命。法衣之田，潤以四利之水，增其三善之苗，以養法身慧命也。
毗奈耶云：僧伽梨，得兩重作。若三重作者，得惡作罪。四分律云：大衣、七條，要割截作。若五條，得襵葉作。準律：大衣限五日成，七條四日成，五條二日成。限日不成，尼犯墮，比丘犯突吉羅罪，非本工故。僧祇律云：若作衣餘人助作，恐限日不成，應麤行針，急成竟，受持後更細刺。南山大師章服儀云：諸律成衣，隨其豐儉，先其本制，如僧伽梨。欲創裁者，二十五條，財少以次減之，乃至九條、七條。又不足，乃縵作。又云，今有情纏嗜好，自迷針縷，動必資人，但論刺作之纖媚，不計工價之高下，或有雇縫之直，倍於衣價。履歷荒孀，譏過斯負。
三衣葉上不刺合處，謂之明孔，有云若田畦入水之竇。按根本百一羯磨，浄三藏云：西國三衣，並皆刺合，唯東夏開而不縫。詳觀律檢，實無開法。
梵音鉢吒，唐言縵條，即是一幅㲲，量以三衣等，但無田相者是。自佛法至漢，涉一百八十七年，凡出家者，未識割截法，只著此衣。
此法自縵條起也。十誦律云：比丘居山野，許著縵條衣，不許著入聚落，應於衣上貼作田相。又云：比丘貧，少衣，不能割截，應於衣上安貼，若五、七、九條，若過十五條等。
又名五納衣，謂衣有五種故。十誦律云：一、有施主衣，二、無施主衣，三、往還衣，四、死人衣，五、糞掃衣，此自有五種：一、道路棄衣，二、糞掃處衣，三、河邊棄衣，四、蟻穿破衣，五、破碎衣，又有五種：一、火燒衣，二、水漬衣，三、鼠咬衣，四、牛嚼衣，五、嬭母棄衣。已上衣，天竺人諱忌故，棄之，以不任用，義同糞掃，故共納成衣，名糞掃衣也。律云：一切上色，不得直用，並須染作迦沙色。今言毳者，即是細毛爲衣也。智度論云：佛意欲令弟子隨順道行，捨世樂故，讚十二頭陀，如初度五比丘白佛：當著何等衣？佛言：應著納衣。十誦云：若納衣不貼田相，不許披入聚落。此衣有十利：一、在麤衣數，二、少所求索，三、隨意可坐，四、隨意可卧，五、浣濯易，六、少蟲壞，七、染易，八、難壞，九、更不餘衣，十、不失求道。又云：體是賤物，離自貪故。不爲盜所貪，常得資身故。少欲者須濟形苦，故上士著之。
佛告阿難：衣有二種：謂可親、不可親。若著好衣，益其道心，此可親；若損道心，此不可親。是故或從好衣得道，或從弊衣得道，所悟在心，不拘形服。智度論云：佛言：從今日若有比丘一心求涅槃，背捨世間者，我聽著價直十萬兩金衣，食百味食。
悲華經云：佛於寶藏佛前發願成佛時，袈裟有五種功德：一、入我法中，犯重、邪見等，於一念中，敬心尊重，必於三乘受記；二、天龍人鬼，若能敬此袈裟少分，即得三乘不退；三、若有鬼神諸人，得袈裟乃至四寸，飲食充足；四、若衆生共相違背，念袈裟力，尋生悲心；五、若持此少分，恭敬尊重，常得勝他。
經云：袈裟，聖人表式，隨順寂滅行慈悲心，離欲者之所應服。是故出家者，身披袈裟，若未得沙門果者，應以八法敬重。何等八法？應起塔想、世尊想、寂滅想、慈悲想、如佛想、慚想、愧想、令我來世離貪恚癡具沙門想。
毗奈耶云僧伽梨是衣中王，是故不得隨處著用。若入聚落時、乞食時、隨噉食時、入衆時、禮制底時、聽法時、禮拜二師及禮同梵行者時，皆可披大衣。若嗢多羅僧，應於浄處著，及諸作業。若安咀婆娑，任於何處隨意著用，無犯。五百問云：若無中衣，得著大衣上講禮拜，五條亦得著入衆食禮拜等。十誦律云：著大衣，不得摙石土木草及掃地，敷坐卧具，不得脚踏，不得曳地。若去村遠，即疊於肩上。近村有池汪，即洗手足。無水，以草木葉拭塵土，然後著衣。
即是以表爲裏、易前歸後也，北僧多如此。五分律云：佛言：若出村入村，若草木勾衣破，風土污坌入葉中，恐日曝壞衣色，聽爲護衣故，聚落外翻著袈裟。若衣易壞，聽顛倒著衣，上下安鈎紐。
僧祇云紐緤。集要云：前面爲鈎，背上名紐。先無此物，因佛制尼師壇，安左臂衣下，則肩上無鎮，衣不整齊，乞食時被風吹落，佛遂許安鈎紐。佛制：一切金銀寶物，不得安鈎紐上，惟許牙骨香木之屬。
舍利弗問經云：於何時披袒？佛言：隨供養時應偏袒，以便作事故。作福田時應覆兩肩，現福田相故。
僧祇云：僧尼有戒德者，若俗人求破袈裟段欲禳災者，聽與小片。
古僧依律制，只有僧祇支。此長覆左膊及掩右掖，蓋儭三衣故，即天竺之儀也。竺道祖魏録云：魏宫人見僧袒一肘，不以爲善，乃作偏袒，縫於僧祇支上，相從因名偏衫。
此方之名，周文王制也。西域記云：泥縛些那，唐言裙。根本百一羯磨云：梵語泥伐散那，唐言裙。諸律舊譯，或云涅槃僧，或云泥洹僧，或譯爲内衣，或云圌衣。
梵云尼師壇，此云隨坐衣。根本毗奈耶云尼師但那，唐言坐具。浄法師註云：文言坐具，此乃敷具，坐卧皆得。佛制者，本爲儭替卧具，恐有所損，不擬餘用也。五分律云：爲護身、護衣、護僧牀褥故，蓄坐具。僧祇云：若在道行，得長疊中疊，安衣囊中，至本處，當敷而坐。律應量作，長佛二搩手，廣一搩手半。律云更增者，即向四邊各益，如今坐具四緣有貼，即象也，不許單作。若新物作，當用故物貼中，蓋壞其好也。若自無故物，又無求處，不貼無過。記云：佛先許安左肩上鎮衣，因有外道問一比丘曰：汝肩上片布，何名何用？比丘答云：名尼師壇，是坐具。又問：汝所披衣，何名？有何功德？答：忍辱衣，三寶之相，上制天魔，下降外道。又問：此衣既有是功德可貴，豈得以所坐之布居其上？若汝自爲，師何不教？若師教者，此法不足可尊。比丘白佛，佛因制：移安左臂衣下。戒壇圖經云：尼師壇，如塔之有基。汝今受戒，即身是五分法身之塔。良由五分法身，因戒生故。
或呼掛子，蓋此先輩僧創之，後僧效之，又亡衣名，見掛絡在身故，因之稱也。今南方禪僧，一切作務皆服，以相不如法，諸律無名，幾爲講流非之。予因讀根本百一羯磨第十卷云：五條有三品：上者豎三肘、廣五肘，下者減半，二内名中。又佛言：安陀會有二種：一者豎三肘、廣五肘，二者豎二肘、横四肘，此謂守持衣，最後之量，限蓋三輪。因詳頗是今絡子之量也。若作之，但五幅，一長一短，或襵或貼，呼安陀會，即免謗。一切處著，合律無過，實勝空身矣。
鈔云：襪亦是衣。四分律云：寒聽著襪。五分律云：外道問衣，比丘不知。乃被譏曰：沙門有何奇特，尚不知衣相，云何知心？故於前文，委細註釋爾。
智度論云：梵語尸羅，秦言性善。古師云：尸羅，此云戒，以止過防非爲義。增輝記云：戒者，警也。警策三業，遠離緣非也。優婆塞戒經云：戒者名制，能制一切不善法故。菩薩資糧論云：尸羅者，清涼義，離心熱惱故；安隱義，能爲他世樂因故；安静義，能建立止觀故；寂滅義，得涅槃樂因故。
毗尼母云：戒有二種：一、出世間戒，二、世間戒。此世間戒，能爲出世戒作因，故云最勝。又云：一、依身口戒，二、依心戒。因依身口戒，得依心戒故。
一、在家戒，二、出家戒，三、道俗共戒。
五分律云：初佛成道，爲二賈客及女人須闍陀并五比丘，皆受二歸，緣未有僧故。
五分云：佛於鹿苑度五俱鄰，人間已有六羅漢故，次爲耶舍父母，最先授三歸依也。釋云：歸者，趣也。依者，投也。薩婆多云：以三寶爲所歸境，欲令救護，不得侵凌故。顯宗論云：救濟義，以歸依彼，能息無邊生死苦輪大怖畏故。毗尼母云：有五種三歸：一、翻邪，二、五戒，三、八戒，四、十戒，五、具足戒。薩婆多論問云：若不受三歸依者，得受五戒否？答：不得。要先受三歸，方得五戒。阿含經云：於受歸戒前，先須懺悔，然後受三歸，正是戒體，後三結示戒所歸。優婆塞戒經云：長者善生白佛言：先説有來乞戒者，先教三歸，後施與戒，云何？佛言：爲破諸苦，斷煩惱，受於無上寂滅之樂。以是因緣，先受歸依也。云何三歸？夫佛爲能説壞煩惱因，得正解也。法是壞煩惱因，真實解也。僧者，禀受破煩惱因，得正解也。希有校量功德經云：若三千大千世界滿中如來，如稻麻竹葦，若人四事供養，滿二萬歲，諸佛滅後，各起寶塔，復以香華種種供養，其福雖多，不如有人以淳浄心，歸依佛、法、僧三寶所得功德。
謂戒有五也：一、不殺，二、不偷盜，三、不邪婬，四、不妄語，五、不飲酒。法苑珠林八十八云：夫世俗所尚，仁、義、禮、智、信也。含識所資，不殺、盜、婬、妄、酒也。道俗相乖，漸教通也。故本於仁者則不殺，奉於義者則不盜，執於禮者則不婬，守於信者則不妄，師於智者則不飲酒。斯蓋接化於一時也。正法内訓，必始乎因。因者，即前五過也。此則在乎實法，指事直言，不假飾辭，託名現意，如斯而修，不期果而果證，不羡樂而樂彰。若略近而望遠，棄小而保大，則無所歸趣矣。今見奉持不殺者，不求仁而仁著。不盜者，不忻義而義敷。不婬者，不祈禮而禮立。不妄者，不慕信而信揚。不飲酒者，不行智而智明。可謂振綱提綱，復何功以加之？費長房撰隋開皇三寶録引宋典云：文帝元嘉年中，問侍中何尚之曰：范泰、謝靈運等皆云：六經本是濟俗，若性靈真要，則以佛經爲指南，如其率土之濱，皆純此化，朕以坐致太平矣。何尚之答曰：臣聞渡江已來，王遵、周顗，宰輔之冠蓋。王濛、謝尚，人倫之羽儀。郄超、王謐、王坦、王恭，或號絶倫，或稱獨步。謝敷、戴逵、范汪、孫綽，皆致心於天人之際，靡非時俊。清浄之士，皆謂釋氏之教，無所不可。何者？百家之鄉，十人持五戒，則十人淳謹。百人修十善，則百人和睦。傳此風教，遍於守内，則仁人百萬矣。夫能行一善則去一惡，去一惡則息一刑。一刑息於家，則百刑息於國，則陛下言坐致太平是也。大毗婆沙論云：此五戒名學處，是近事者所應學故。又名學迹，若有遊此，便升無上智慧殿故。又名學路，此爲徑路，一切律儀、妙行善法，皆得轉故。又名學本，諸所應學，此爲本故。大莊嚴經名五大施，彌勒問經論云：五戒名大施者，謂以攝取無量衆生故，成就無量衆生樂故，以能增長種種功德故。
即前五戒，第六、不坐高廣大牀，七、不著華鬘瓔珞、不用香油塗身熏衣，八、不自歌舞、不得輒往觀聽，九、不過中食。此八戒，名八關齋戒。言關者，閉也，禁也，謂禁閉八罪不犯故。毗婆沙論云：夫齋者，以過中不食爲體。以八事助成齋體，共相支持，名八支齋法，是故言八不言九也。文殊問經云：世間菩薩戒，八戒是乎。菩薩處胎經云：八關齋戒者，是諸佛父母也。毗婆沙論云：八戒名近住，謂近羅漢住故。又名長養，謂長養薄少善根有情，令其善根增多故。如第六戒云不坐高廣大牀者，阿含經云：牀梐下足，高尺六，非高也。闊四尺，非廣也。長八尺，非大也。但過此量者，名高廣大牀也。僧祇律云：有二種：一、高大名高，二、妙好名高。又八種，謂金、銀、牙、角、辟支、羅漢及僧牀等。問：俗人受此戒者，著何服飾？答：婆沙云：著常所受用衣服皆得。問：此人何衆攝？答：報恩經云：以無終身戒，不名優婆塞，但名中間人。又名近住。順正理論云：前四是尸羅支，由此離性罪故。次一是不放逸支，謂若飲酒，心則放逸，必無能護諸支故。後後是禁約支，謂防憍逸，隨順厭心，能證律儀故，名八支戒。
有二種：一沙彌十戒。僧祇律云：一、離殺生，二、離不與取，三、離非梵行，四、離妄語，五、離飲酒，六、離處高廣大牀，七、離著華鬘瓔珞、塗身熏衣，八、離作歌舞及往觀聽、蓄種種樂器，九、離蓄金銀錢寶，十、離非時食。二菩薩十戒者，加前五戒，六、不自讚毁他，七、不説在家出家菩薩過失，八、不貪，九、不嗔，十、不謗三寶。
即大乘菩薩戒也。一、攝律儀戒，謂惡無不離，起證道行，是斷德因，修成法身。二、攝善法戒，謂善無不積，即身口意善及聞思修三慧、十波羅蜜、八萬四千助道行等，是智德因，修成報身果。三、攝衆生戒，又名饒益有情戒，謂生無不度，起不住道，是恩德因，修成化身果。莊嚴論云：初一戒以禁防爲體，後二戒以勤勇爲體。
梵網經偈云：明人忍慧强，能持如是法，未成佛道間，安獲五種利。一者十方佛，愍念常守護。二者命終時，正見心歡喜。三者生生處，爲諸菩薩友。四者功德聚，戒度悉成就。五者今後世，性戒福慧滿。
即出家二衆所受戒也。何名具足？决定藏論云：比丘戒四分義攝，一者受具足，謂白四羯磨。二、隨具足，謂從此向後，隨一一戒，常持覆護故。三、護他心具足，謂比丘一分威儀具足，名護他心。四、具足守戒，謂於小罪，見畏不犯。若有犯者，悉皆發露故。此具足戒有六聚，比丘二百五十條，尼三百五十條，次釋如左。
一、波羅夷，二、僧伽婆尸沙，三、波逸提，四、提舍尼，五、突吉羅，六、不定，七、滅諍。
加上五篇，第六偷蘭遮，第七惡説。
增輝記云：若正結罪名，能招當果，即五篇太少，不説偷蘭。七聚太多，剩於惡説，以惡説同吉羅，懺罪感果同故。今於五中添偷蘭遮，七中除惡説，止有六矣。
華言别别解脱。言解脱者，即戒所感果也。記云：道戒名解脱者，即七支無表思也，由斷惑得名故。若事戒名解脱者，即僧尼受戒，隨對殺等事不作，别别無因，别别無果，故名别别解脱。毗尼母云：波羅提木叉者，最勝義，諸善之本，以戒爲根，諸善得生故。
僧祇律云：舍利弗白佛言：有幾利益，爲弟子制戒？佛言：有十利益：一、攝僧故，二、極攝僧故，三、令僧安樂故，四、折伏無羞人故，五、有慚愧者得安隱住持故，六、不信者令得信故，七、正信者增益故，八、於現法中得漏盡故，九、未生諸漏令不生故，十、正法得久住，爲諸天人開甘露門故。攝大乘論云：如來制戒有二意：一、爲聲聞自度故，二、爲菩薩自度、度他故。
報恩經：優波離問佛云：若不受五戒十戒，直受具足戒得否？佛言：一時得三種戒。又問：若爾，何須次第先受五戒，次受十戒，後受具戒耶？佛言：染習佛法，必須次第。謂先受五戒，以自調伏，信樂漸益，次受十戒。善根轉深，後受具戒，堅固難退。如游大海，漸漸深入，入佛法海，亦復如是。
婆沙論云：問：别解脱戒，由何心得？答曰：普於一切有情，起善意樂、無損害心得。
大小乘宗，計各一義。且小乘宗經部云：受戒時，有四種思：一、審慮思，二、决定思。此二思是意業，内自思惟審决，起增上願心故。三、動身思，是身業，謂虔跪等。四、發語思，則陳辭等。此二思，能發於色，至羯磨竟。於審、决二思上，熏成心種子。於動、發二思上，熏成色種子。通於四思上，熏成色心種子。次大乘宗者，有三思：一、審慮思，二、决定思，三、發起勝思。此三思皆屬心業，前二是加行，後一是根本。此發起勝思，具增上殊勝故，即於此思上，熏成種子，以防惡發善，功能爲體。熏義者，顯識論云：譬如燒香熏衣，香體滅而香氣在衣。此香不可言有，體滅故。不可言無，香氣在衣故。種子義，論云：此相續變異，能感未來果報，是種子義。若相續無變異，若變異無相續，俱非種子。但相續變異不相離故，成種子。
又名苾芻性，梵語三跋羅，俱舍、明了等論皆譯爲護，即是無表思。金剛鈔云：出戒體有三：初克性出體，即無表思一法也，通種子現行。次相應出體者，即同時二十二法，皆有防惡發善功能故。後眷屬出體者，即身、口、意三善業也。攝論云：菩薩戒以身、口、心三業爲體，聲聞戒以身、口二善業爲體。
報恩經云：衆僧者，出三界之福田。謂比丘具有戒體，戒爲萬善之根，是故世人歸信，供養種福，如沃壤之田，能生嘉苗故，號良福田。
優婆塞戒經云：一切善不善法，心爲根本。因根本故，説諸比丘犯有二種：一、身犯，二、口犯。故但制七支也。彌勒問經論云：造作名業。對法論云：身口七支業，即自體名業，意三業，但名相應心。
優婆塞戒經云：戒果有二：一、天樂，二、菩提樂。智者應求菩提，不求天樂。正法念處經云：若持戒心，念天樂者，斯人污浄戒，如雜毒水。以天樂無常，壽盡必退，當受大苦，是故當求涅槃。
大戒法本，自曹魏黄初三年壬寅已到許昌，以國家多事，寢經三十三年，至廢帝登位，改正元，元年甲戌，天竺律師曇摩迦羅上書，方興受戒之事。
西天祇園比丘樓至請佛立壇，爲比丘受戒，如來於園外院東南置一壇，此爲始也。此土當宋元嘉七年庚午，天竺僧求那跋摩至揚都南林寺前竹園立壇，爲比丘受戒，爲始也。今稱方等壇者，僧史略云：蓋以戒壇本出小乘教，小乘教中，應人僧界法一一如律，若片乖違，則受者不得戒，臨壇人犯罪。今方等法，是大乘教，即不拘根缺緣差，但發大心領納即得戒，可謂廣大平等周遍矣，故稱方等。或名甘露壇者，甘露即喻涅槃也，戒爲入涅槃初門故，從果彰名也。今言壇場，非一也，壇則出地立基，場則除地令平。今有混稱，蓋誤。
戒壇圖經云：夫欲受戒者，先於有智人所策發，教於萬境之上，起慈護心故。婆沙云：由普於一切有情上，起善意樂、無損害心得戒。若臨集僧，當行法事，但云發上品心，得上品戒者，沙彌素未曾聞，不知何者是上品心？此猶空雷發奇峰之天，甘雨絶流金之地爾。
四分律本偈云：明人能護戒，能得三種樂，名譽及利養，死得生天上。
瑜伽論云：一、厭有爲心，二、求趣菩提心，三、悲愍有情心。
中阿含經云：一、求財不得，二、設得耗散，三、衆不愛敬，四、惡名流布，五、死入地獄。
方等經云：不得祭祀鬼神，不得輕於鬼神，不得毁壞神廟。假使有人祭祀，亦不得輕於彼人，亦不得與彼往來。
問：若俗人受三皈後，卻祀鬼神，爲失歸戒否？答：優婆塞戒經云：若人受三歸戒後，爲護舍宅及身命祀鬼神者，不失。若志心禮外道鬼神者，名失。若祠祀，不得殺生命。
婆沙論云：盡形壽律儀，由四緣捨：一、捨所學，二、二形生，三、斷善根，四、捨衆同分。或六緣同此。
俱舍論云：若已捨戒，亦不許更出家，爲於此毁損功用。由正法滅盡，毗那羯磨無故，更不得新護故。
四分律云：梵語蒲闍尼，此云正食。寄歸傳云：半者蒲善尼，唐言五噉食，謂飯餅麨等。南山鈔云時藥，謂報命支持，勿過於藥。但飢渴名主病，亦名故病，每日常有故，以食爲藥醫之。順正理論云：身依食住，命托食存，食已能令身心適悦安泰故。僧祇律云時食，謂時得食，非時不得食。今言中食，以天中日午時得食，當日中故，言中食。
四分律云佉闍尼，此云不正食。寄歸傳云：半者珂但尼，此云五嚼食，謂根、莖、葉、華、菓等。傳云：若已食前五，必不食後五。若先食後五，則前五隨意噉之。
起世因本經云：烏脯沙陀，隋言增長。謂受持齋法，增長善根故。佛教以過中不食名齋。
毗羅三昧經云：佛爲法慧菩薩説四食時，一、旦時，爲天食。二、午時，爲法食。時佛斷六趣，因令同三世佛故，制日午爲法食正時也。僧祇律云：午時日影過一髮一瞬，即是非時。
亦不正食攝。僧祇律云：粥出釜，劃不成字，始名不正食。增輝記云：小食者，粥是。讀五部律文，粥之緣起有三：初僧祇律云：佛住舍衛國，難陀母令作釜飦，逼上汁自飲，覺身中風除食消，便作念：闍梨是一食人，應當食粥。乃取多水少米，煎去二分，然後入胡椒、蓽撥末，盛滿甖，持詣佛所，白言：唯願世尊，聽諸比丘食粥。佛許，仍爲説偈。次四分律云：佛在那頻頭國，因㝹沙施粥，佛許之。後十誦律云：婆羅門王阿耆達施八般粥，謂乳、酪、胡麻、豆、摩沙、荏、蘇等，佛許之。
四分律云：明相出，始得食粥，餘皆非時。婆沙論云：明相有三：初、日照剡部樹身，天作黑色；二、日照樹葉，天作青色；三、日過樹，天作白色。三色中，取白色爲正時。須舒手，見掌文分明，始得食粥。
用香、味、觸三法爲體。
以變壞爲相。謂入腹變壞，能資益諸根大種，方成食相。
婆沙論云：食於二時，能作食事：一、初食時，能消飢渴；二、消化時，能益諸根大種。
佛地論云：任持名食，謂能任持色身，令不斷壞，長養善法。又資益義，若未噉、及入腹未消化，并爲患者，皆不成食義。至經口入腹消化，流入五臟，充浹四肢，補氣益肌，方成食義。
一、輕軟，二、浄潔，三、如法。
甘、辛、鹹、苦、酸、淡。
加上澀味、不了味。
五福德經：佛言：人持食施僧，有五種利：一、色，二、力，三、命，四、安，五、辯。若上座施食，應誦偈云：施者受者，俱獲五常。色、力、命、安，得無礙辯。
僧祇律：因難陀母施衆僧粥，佛説偈云：持戒清浄人所奉，恭敬隨時以粥施。十利饒益於行者，色力壽樂辭清辯。宿食風除飢渴消，是名良藥佛所説。欲得人天長受樂，應當以粥施衆僧。
外道弟子尸利毱多，即樹提伽長者姊夫也，以毒和食，請佛及衆僧齋。佛知，亦許之。佛語大衆：待唱僧跋，然後可食。由是衆毒，竟無所害。梵摩難國王經云：夫欲施食者，皆當平等，不問大小。於是佛令阿難臨飯唱僧跋。僧跋者，衆僧飯皆平等。寄歸傳云：三鉢羅佉多，舊云僧跋，訛也。
一、計工多少，量彼來處。二、忖己德行，全缺應供。三、防心離過，貪等爲宗。四、正事良藥，爲療形苦。五、爲成道業故，應受此食。
梵摩難國王經云：夫欲食，譬如人身病服藥，趣令其愈，不得貪著。摩德伽論云：若得食時，口口作念。凡食，限三匙爲一口，第一匙默云：願斷一切惡。第二匙云：願修一切善。第三匙云：所修善根，迴向衆生，普共成佛。
增一阿含經云：若過分飽食，則氣急身滿，百脉不調，令心壅塞，坐卧不安。若限少食，則身羸心懸，意慮無固。偈云：多食致苦患，少食氣力衰。處中而食者，如秤無高下。經云：多食人有五苦：一、大便數，二、小便數，三、多睡，四、身重不堪修業，五、多患不消化。大薩遮經偈云：噉食太過人，身重多懈怠，現在未來世，於身失大利，睡眠自受苦，亦惱於他人。迷悶難寤寤，應時籌量食。
蘇悉底經云：一日一食，不得再食，不應斷食，於食有疑不須食。
律云衆生食，即爲鬼子母也。毗奈耶云：訶利帝母爲求愛兒，佛爲受三歸五戒已，白佛言：從今何食？佛言：勿憂。於剡部洲，有我弟子，每食次，出衆生食施汝，皆令飽滿。鈔云：出生，或在等供前後，隨情安置。今詳：若食是米麵所成者，方可出之。或蔬茹不用，緣物類不食，翻成棄也。如愛道經云：出生餅，如指甲大。又出生偈云：汝等鬼神衆，我今施汝供。七粒遍十方，一切鬼神共。
涅槃經云：佛化曠野鬼神，爲受五戒訖，白佛言：我及眷屬，惟食腥血。今佛戒我不殺，云何存濟？佛言：從今當敕聲聞弟子，隨有修行處，悉令施汝飲食。於是制戒：從今比丘當常施曠野鬼神食，若有住處不能施者，非我弟子。
善見云分衛，此云乞食。僧祇云：乞食，分施僧尼，衛護令修道業，故云分衛。法集云：出家爲成道，行乞食者，破一切憍慢故。十二頭陀經云：食有三種：一、受請食，二、衆僧食，三、常乞食。若前二食，起諸漏因緣。所以者何？受請食者，若得請，便言我有福德好人。若不請，則嫌恨彼，或自鄙薄，是貪憂法，則能遮道。若僧食者，當隨衆法，斷事擯人，料理僧事，心則散亂，妨廢行道，有如是等惱亂因緣，應受乞食法。寶雲經云：凡乞食，分爲四分：一分奉同梵行者，一與窮乞人，一與諸鬼神，一分自食。寶雨經云：成就十法名乞食：一、爲攝受諸有情，二、爲次第，三、爲不疲厭，四、知足，五、爲分布，六、爲不耽嗜，七、爲知量，八、爲善品現前，九、爲善根圓滿，十、爲離我執。肇法師云：乞食略有四意：一爲福利群生，二爲折伏憍慢，三爲知身有苦，四爲除去滯著。
摩得勒伽云：白衣舍早起作，食熟未食，先留出家人分，是名長食。優婆塞戒經云：若有人能日日立要，先施僧食，然後自食，如其不違，即是微妙智慧因緣。如是施主，施中最上，亦得名爲上施主。
今之赴請儀式，行香定座之事，皆道安法師布置也。南山鈔有赴請設則篇，文多不録。大凡若到施主家視之，或未安佛像及聖僧座，應告安置之。諸比丘各須詢問年歲大小，次第坐之。僧祇律云：坐訖，上座須勞問施主生活等。十誦律云：住家上座應好觀自徒衆，莫令諸根散亂調戲。當浄持威儀，令生檀越善心。齋訖，應爲讚歎飲食，如法呪願。應謝施主云：厚施如法，貧道何德堪之！僧祇律云：請有二種：一、僧次，二、私請。或得種種雜物施者，若僧次歸僧，若私請歸己。
律云：有長者，先世壓油爲業，請善法比丘齋，有小不愜，便諷云：食味甚好，唯少胡麻滓。既觸諱，長者遂不悦，佛於是制戒。僧祇律云：齋家慎勿喧笑，及交頭雜説，妄談世事。法苑云：今見哀孝之家，比丘筵上放情語笑，談説世事，實爲俗嗤，仁者宜忌之。
今時云掇齋也。鼻奈耶云：佛遊王舍城，諸長者或請一二比丘齋，其不請自往者有四五，諸長者譏嫌。佛制戒云：不請强往者，犯波逸提。
南山鈔云：此儀自道安法師布置。賢愚經云：爲蛇施金設齋，令人行香僧手中。增一經云：有施主設供者，手執香爐，白言時至。佛言：香爲佛使，故須然也。普達王經云：佛昔爲大姓家子，爲父供養三寶，父命子傳香。大遺教經云：比丘欲食時，當爲施主燒香，三唄讚揚布施。律中行香不許坐受。三千威儀經云：爲女人行香，恐觸手生染，故許坐受。受香偈云：戒定慧解知見香，遍十方界常芬馥。願此香煙亦如是，無量無邊作佛事。
梵云唄匿，華言止斷也。由是外事已止已斷，爾時寂静，任爲法事。又云：諸天聞唄，心則歡喜，故須作之。十誦云：比丘跋提於唄聲中第一。長阿含經云：其梵聲有五種：一、其音正直，二、和雅，三、清徹，四、深滿，五、周遍遠聞。法苑云：夫唄者，讚詠之音也。當使清而不弱，雄而不猛，流而不越，凝而不滯。遠聽則汪洋以峻雅，近屬則從容以和肅。此其大致也。昔魏陳思王曹子建游魚山，忽聞空中梵天之音，清響哀婉，其聲動心，獨聽良久，乃摹其節，寫爲梵唄，撰文製音，傳爲後式，梵音兹爲始也。今開經梵云何於此經，乃至廣爲衆生説。處世界，如蓮華，乃至稽首禮，無上尊。開戒律梵云：優波離爲首乃至諸賢咸共聽。神僊五通人乃至稽首禮諸佛。
僧史略云：亦曰唱導也。始則西域上座凡赴請，呪願以悦檀越之心。舍利弗多辯才，曾作上座，讚導頗佳，白衣大歡喜。此爲表白之椎輪也。梁高僧傳云：夫唱導所貴者，其事四焉：一聲、二辯、三才、四博也。非聲無以警衆，非辯無以適時，非才言無可釆，非博語無依據。
即祝佛之文也，蓋疏通施主今辰之意也。夫祝辭不敢以小爲大，故修辭者，必須確實，則不可夸誕詭妄，自貽伊戚。南山鈔云：比世流布，競飾華辭，言過其實。凡豎褒成貴族，貧賤讚踰鼎食。虚妄舉事，惟增訛諂。
僧祇律云：讀經受食，唯用行之浄手。
梵語達嚫拏，此云財施。今略達拏，但云嚫。五分律云：食後施衣物，名達嚫。轉輪五道經云：轉經不得倩人，乃至齋食，以達嚫爲常法，得福。
今呼念誦迴施也。十誦律云：佛言：應爲施主種種讚歎咒願，若上座不能，即次座能者作。
毗婆沙論云：食竟，上座説法，有四事益：一、爲消信施；二、爲報恩；三、爲説法令歡喜，清浄善根成就；四、在家人應行財施，出家人應行法施。增一經阿難云：一偈之中，便出三十七品及諸法。迦葉問曰：何者一偈？阿難云：諸惡莫作，衆善奉行。自浄其意，是諸佛教。所以然者，諸惡莫作，戒具之禁，清白之行，衆善奉行，心意清浄。自浄其意，除邪顛倒，是諸佛教，去愚去想。夫戒浄者，意豈不浄？意浄者，則不顛倒。以無顛倒，愚惑想滅。三十七品，果便成就。以成道果，豈非諸法乎？
根本百一羯磨：佛言：不應禮有染苾芻，有染苾芻亦不應禮他，違者得越法罪。優波梨白佛：云何名有染？佛言：染有二種：一、不浄染，二、飲食染。且飲食染者，若食噉未漱口，設漱刷尚有餘津膩，是名有染，若互禮招愆，故食後事須漱刷口齒。
僧祇律名齒木，嚼一頭碎，用剔刷牙齒中滯食也。毗奈耶云：嚼楊枝有五利：一、口不苦，二、口不臭，三、除風，四、除熱，五、除痰癊。又五利：一、除風，二、除熱，三、令口滋味，四、消食，五、明目。僧祇律云：若口有熱氣及生瘡，應嚼楊枝，咽汁。百一羯磨云：嚼楊枝須在屏處，不得顯露，及往還潔浄處。或棄齒木，先以水洗，乃謦欬，或彈指警覺，方可棄於屏處。若其異者，得越法罪。
僧祇云：如來以一食故，身體輕便，得安樂住。汝等比丘，亦應一食。一食故，身體輕便，得安樂住。又：佛制一食而有四意：一、爲破自餓外道，二、爲育身中諸蟲，三、爲施主受用作福，四、爲資養色身大種，將進道故。
處處經云：佛言：中後不食有五福：一、少淫，二、少睡，三、得一心，四、無下風，五、身得安樂，亦不作病。是故沙門知福不食。
佛本行集經云：若因斷食，當得大福者，其野獸等，應得大福。
弘明集南齊沈約，字休文，撰論曰：人所以不得道者，由於心神昏惑。心所昏惑，由於外物擾之。擾之大者，其事有三：一則榮名勢利，二則妖妍靡曼，三則甘旨肥濃。榮名雖日用，於心要無晷刻之累。妖妍靡曼，方之已深。甘旨肥濃，爲累甚切。萬事云云，皆三者之枝葉耳。聖人知不斷此三事，求道無從可得，不得不爲之立法，使簡而易從也。若直言三事惑本，並宜禁絶，而此三事，是人情所惑甚，念慮所難遣，雖有禁之旨，事難卒從。譬於方舟濟河，豈不欲直至彼岸？河既急，會無直濟之理，不得不從邪流，靡久而獲至，非不願速，事難故也。禁此三事，宜有其端，何則？食之於人，不可頓息。於其情性，三累莫甚。故以此晚食，併置中前。自中之後，清虚無事。因此無事，念慮得簡。在始未專，在久自習。於是束八支，紆以禁戒。靡曼之欲，無由得前。榮名衆累，稍從事遣。故云往古諸佛，過中不食，蓋是遣累之筌罤，適道之捷徑。而惑者謂止於不食，此乃迷於向方，不知厥路者也。
西域記云：天竺致敬之式，其儀有九：一、發言問訊，二、俯首示敬，三、舉首高揖，四、合掌手拱，五、屈膝，六、長跪，七、手肘據地，八、五輪著地，九、五體投地。凡斯九等，極爲一拜。
若此方之叉手也。法苑云：若指合，其掌不合者，良由心慢而情散故也。必須指掌相著，不令虚也。
爾雅云：訊，言也。善見論云：比丘到佛所，問訊云：少病少惱，安樂行否？僧祇律云：禮拜不得如瘂羊，當相問訊。地持論云：當安慰，舒顔先語，平視和色，正念在前問訊。僧史略云：如比丘相見云不審，謂之問訊。律文：其卑者問尊，則云：不審少病少惱，起居輕利否？若上慰下，則云：不審無病無惱，乞食易得否？住處無惡伴否？後人省其言辭，乃止云不審，大似歇後語也。直須分明道箇不審字，始可成禮爾。
南方以抽坐具爲禮，律檢無文。按僧史略云：近以開坐具便爲禮者，得以論之。昔梵僧到此，皆展尼師壇，就上作禮。後世避煩，尊者方見開尼師壇，即止之，便通叙暄涼，又展之，猶再拜也，尊者又止之。由此只將尼師壇擬展，爲禮之數，所謂蓌拜也。如此設恭，無乃太簡乎？然隨方爲清浄者，不得不行也。
聲論云盤那寐，或云槃淡，華言禮。地持論云五輪著地。長阿含經云：二肘、二膝、頭頂，謂之五輪。輪者，圓轉之義也。亦云五體。凡禮拜，必先並足正身，合掌俯首，以手褰衣。先以右膝著地，次下左膝，以二肘著地，舒二掌過額，承空，示有接足之敬也。以頭在地，良久方成一拜。若以中拇指相拄，或以掌承面，或捺地，並非儀也。智度論云：禮有三品：一、口但稱南無，是下品禮；二、屈膝著地，頭頂不著地，是中品禮；三、五輪著地，是上品禮。又云：下者揖，中者跪，上者頭面著地。
白虎通云：人之所以相拜者何？以表情見意，屈節卑體，尊事者也。拜之言服也。俗中兩拜者，蓋法陰陽也。今釋氏以三拜首，蓋表三業歸敬也。智論云：内式禮拜，大約身口業也。佛法以心爲本，以身口爲末，故三拜爲禮數也。
稽首謂屈頭至地故。又稽謂首至地，稽留少時也。此即周禮九拜之初拜也。
顙，額也，謂屈額至地，即周禮第五拜也。
謂頭向下，虚摇而不至地。即周禮第二拜也。
謂以頭至手，即第三空首拜也。
即周禮第九肅拜也，又是内法下品禮也。書云揖如磬折。若仰首直身，叉手不謹，即慢甚也。故孔子曰：爲禮不敬，吾何以觀之？
四分律云：汝等比丘，於我法中出家，更相恭敬，佛法可得流布。毗尼母云：佛言吾去世後，當依波羅提木叉行法，當各各謙卑，除去憍慢。戒本云：若比丘不恭敬，犯波逸提罪。地持論云：若見年長福德勝者，應起奉迎，禮拜問訊。若見德與己等者，先意問訊，謙下軟語，不生慢憍。若見年德於己少者，應先意軟語，心不輕慢，設其有罪，終不譏刺。
文殊佛刹經云：一、遠離惡趣，不受駝、驢、牛、馬等諸傍生身；二、不被輕毁；三者、惡友怨敵，不能凌突；四、常爲人天恭敬。
釋氏序長幼，即不以老少貴賤，但取夏臘多少也。毗婆沙論云：比丘受大戒，名生在佛家，是故應禮先受戒者。十誦律云：佛言從今先受大戒，乃至大須臾時，是人應先坐、先受食等。月燈三昧經偈云：當問其夏臘，若是耆宿者，應供養恭敬，頭面接足禮。梵網經云：若佛子，應如法次第坐，先受戒者在前坐，不問老少貴賤，莫如兵奴外道之法。而菩薩一一不如法者，犯輕垢罪。大莊嚴經云：佛弟難陀有僕名優波離，投佛出家受戒，後依僧次坐。王子難陀後至出家，次第作禮，至優波離前念：是我僕，不當設禮。爾時佛告難陀言：佛法如海，容納百川，皆同一味，但據受戒前後，不在貴賤。四大假名爲身，於中空寂，本無吾我，當思聖法，勿生憍慢。爾時難陀去自貢高便禮。
五分律云：有常住比丘，不禮來去比丘。來去比丘，不禮常住比丘。有比丘到一寺，不禮久住比丘，久住比丘問：汝從何來？當知汝彼處比丘，皆如是憍慢。以此白佛，佛言：應遍禮。不禮者，得突吉羅罪。
寄歸傳云：大衆聚集齋會之次，合掌即是致敬，亦不勞全禮，禮便違教。
天竺之儀也，謂左右兩膝互跪著地，故釋子皆右膝。若言胡跪，音訛也。
即兩膝齊著地，亦先下右膝爲禮。神足無極經云：月天子即從座起，更整衣服，前下右膝，叉手長跪。毗奈耶云：尼女體弱，互跪要倒，佛聽長跪。
天竺之儀也，此禮自曹魏世寢至今也。律云偏露右肩，即肉袒也。律云：一切供養皆偏袒，示有便於執作也。亦如仲尼云短右袂，便作事也。若入聚落俗舍，皆以袈裟通披之。
毗婆沙論云：是相圓滿安坐義。聲論云：以兩足趺加致兩䏶，如龍盤結。脇尊者云：是吉祥坐。念誦經云：全加趺是如來坐，半加趺是菩薩坐。踞坐，謂垂足實坐也。跘跨坐。
若此方俗之傳拜也。十誦律云：弟子遊方，和尚知彼有靈蹤、聖像、名德人，和尚令傳禮於彼，其弟子得側身受和尚禮。
釋氏相見將退，即口云珍重，如此方俗云安置也。言珍重，即是囑云善加保重也。若卑至於尊所，尊長命坐及受經後去，即不云珍重，但合掌俯首示敬也。
大雲經云：慚愧者，衆善之衣服。唯識論云：慚者，依自法力，崇重賢善，羞耻過惡爲性。愧者，依世間力，輕拒暴惡，羞耻過惡爲性。阿毗達磨論云：慚者，謂於諸過惡，自羞爲體，惡行止息，所依爲業。愧者，謂於諸過惡，羞他爲體，惡行止息爲業。增一阿含經云：佛告諸比丘：世有二妙法，擁護世間，所謂有慚、有愧也。諸比丘，若無此二法，世間則不别父母、兄弟、妻子、知識、尊長、大小，即與畜類同等也。是故比丘，當習有慚、有愧。
中阿含經云：所蓄物可資身進道者，即是增長善法之具。菩薩戒經云：資生順道之具。
經音疏云：什者，雜也，聚也。乃是一切受用器物也。
大概之辭也。薩婆多論云：百物各可蓄一也。
謂三衣、尼師壇、鉢、濾水囊。增輝記云：非謂别有六物也。
梵云鉢多羅，此云應器，今略云鉢也。又呼鉢盂，即華梵兼名也。鉢者，乃是三根人資身要急之物。佛聽用二種，注之如左。
佛住孫婆白土村。爾時，孫婆天神白佛：過去佛皆受用此處瓦鉢。佛乃聽比丘受瓦鉢。
佛住王舍城，行諸房，見一比丘枕手卧，知而問曰：汝安樂否？答：我所枕手，失鉢墮地乃破，故不樂。佛言：聽蓄鐵鉢。鉢，律有制，聽三品量，文多不録。
四分律戒本云：比丘蓄鉢，減五綴不漏，更求新者，爲好故，尼薩耆波逸提。法苑云：世尊成道三十八年，赴王舍城，國王請食訖，令羅云滌鉢，失手撲爲五片。是日有多比丘白佛，皆撲鉢破爲五片。佛言：表我滅後初五百年，諸惡比丘分毗尼藏爲五部也。佛乃親將鈆錫釘綴破鉢，故云五綴。
遠取佛降迦葉火龍於鉢中，名之。近取晉高僧涉公以符堅建元十一年長安大旱，堅請涉咒龍，俄爾龍在涉鉢中，雨遂告足。至十六年涉遷化，十七年自正月止六月不雨，多求不應。堅謂中書朱肜曰：涉公若在，朕豈焦心於雲漢若是哉？
十誦律云：鉢、半鉢、大鍵𨩲、小鍵𨩲。四分律云：鍵𨩲入小鉢，小鉢入次鉢，次鉢入大鉢。
律云：鉢不正，聽作鉢支。
律云：聽作鉢袋，青色。
律云：有塵坌鉢，聽作鉢蓋。
梵云隙棄羅，此云錫杖，由振時作錫聲故。十誦云聲杖。錫杖經云：佛告比丘：汝等應受持錫杖。所以者何？過去、未來、現在諸佛皆執故。又名智杖，又名德杖，彰顯智行功德本故。聖人之表幟，賢士之明記，道法之正幢。迦葉白佛：何名錫杖？佛言：錫者輕也，倚依是杖，除煩惱，出三界故；錫，明也，得智明故；錫，醒也，醒悟苦空三界結使故；錫，疏也，謂持者與五欲疏斷故。若二股六環，是迦葉佛製；若四股十二環，是釋迦佛製。三千威儀經云：持錫不得入衆，日中後不得復持，不得擔於肩上。五百問云：持錫有多事，能警惡蟲毒獸故。
始因齊高僧稠禪師在懷州王屋山習禪，聞有虎鬭，稠往，以錫杖中解之，虎遂各去，因是名焉。
律云：比丘患草蟲，佛聽作拂子。僧祇云：佛聽線拂、列㲲拂、芒草拂、樹皮拂，制若猫牛尾、馬尾拂，并金銀裝柄者，皆不得執。
音義指歸云：名苑曰：鹿之大者曰麈。群鹿隨之，皆看麈所往，隨麈尾所轉爲準。今講者執之象彼，蓋有所指麾故。五百問云：比丘捉麈尾，犯墮。
梵云阿那律，秦言如意。指歸云：古之爪杖也，或骨角竹木，刻作人手指爪，柄可長三尺許。或脊有痒，手所不到，用以搔抓，如人之意，故曰如意。誠嘗問譯經三藏通梵大師清沼、字學通慧大師雲勝，皆云：如意之製，蓋心之表也，故菩薩皆執之。狀如雲葉，又如此方篆書心字故。若局爪杖者，只如文殊亦執之，豈欲搔痒也？又云：今講僧尚執之，多私記節文祝辭於柄，備於忽忘，要時手執目對，如人之意，故名如意。若俗官之手版，備於忽忘，名笏也。若齊高祖賜隱士明僧紹竹根如意，梁武帝賜昭明太子木犀如意，石季倫、王敦皆執鐵如意，此必爪杖也。因斯而論，則有二如意，蓋名同而用異焉。
法苑云：天人黄瓊説迦葉佛香爐，略云：前有十六師子、白象，於二獸頭上，别起蓮華臺以爲爐，後有師子蹲踞，頂上有九龍，繞承金華，華内有金臺寶子盛香，佛説法時，常執此爐。比觀今世手爐之製，小有倣法焉。
牟梨曼陀羅咒經云：梵語鉢塞莫，梁云數珠。此乃是引接下根，牽課修業之具也。木槵子經云：昔有國王名波流梨，白佛言：我國邊小，頻年寇疫，穀貴民困，我常不安。法藏深廣，不得遍行，惟願垂示法要。佛言：大王若欲滅煩惱，當貫木槵子一百八箇，常自隨身，志心稱南無佛陀、南無達磨、南無僧伽名，乃過一子。如是漸次，乃至千萬。能滿二十萬遍，身心不亂，除諂曲，捨命得生炎摩天。若滿百萬遍，當除百八結業，獲常樂果。王言：我當奉行。曼殊室利校量數珠經略云：其數珠體，種種不同。校量乃至槵子搯一遍，得福千倍，蓮子得福萬倍，水精得福千億倍。若菩提子，或搯，或手持，得福無量。
西天多用，如阿含經云阿難、羅云皆執扇侍佛。優波離結集律藏，時波斯匿王與象牙裝扇，令執誦律。古高僧慧榮，講時執扇。隋煬帝賜高僧敬脱大竹扇，闊三尺，入内講經論。
十誦律云：佛聽蓄杖。其䂎用鐵，爲堅牢故。斯蓋行李之善助也。毗奈耶云：佛聽蓄拄杖，有二因緣：一爲老瘦無力，二爲病苦嬰身故。隋煬帝在邸時，送法藏禪師靈壽杖。書云：每策此杖，時賜相憶。
梵語軍遲，此云瓶。常貯水隨身，用以浄手。寄歸傳云：軍持有二：若甆瓦者，是浄用；若銅鐵者，是觸用。
律有二種：一、竹蓋，二、葉蓋。寄歸傳云：西域僧有持竹蓋或持傘者。梁高僧惠韶，遇有請，則自攜杖笠也。今僧戴竹笠、椶笠，乃竹蓋、葉蓋之遺製，但去柄爾。今又加油絹於上，即唐馬周製，在蓆帽以禦雨，故效之也。
僧史略云：戒刀皆是道具。按：律許蓄月頭刀子，爲割衣故。今比丘蓄刀名戒者，蓋佛不許斫截一切草木，壞鬼神村故。草木尚戒，況其他也！
增輝記云：觀其狀雖輕小，察其功用，爲護生命，即慈悲之意，其在此也。中華僧鮮有受持，今准律標示，備於有問爾。根本百一羯磨云：水羅有五種：一、方羅，二、法瓶，三、君遲，四、酌水羅，五、衣角羅。南山鈔有式樣，文多不録。
道具，律中聽者名式極多，非今所用，故不注之。
律云：跋難陀比丘持大蓋行，諸居士遥見，謂是官人，皆避道。及近，元是比丘，乃譏嫌之。佛乃制戒：不應持大蓋。若天雨，即聽。
僧祇云：比丘作房，欲畫壁，佛言：聽畫山林人馬之屬，不得畫男女和合之像。昔者南齊竟陵文宣王圖先賢形貌於書齋壁，俾若神對。其中有烈女之像，時有客曰：君畫烈女，似好色不好德也。文宣遂削去，謝之。俗官避嫌，尚如此焉！
四分律云：比丘房内臭，佛許用香泥泥之。猶臭，佛言：應四角懸香。
僧祇云：比丘籴貯穀米，應作是念：我當依是，得誦經、坐禪、行道。到穀貴時，若食長，音仗。若作功德，餘者粜之。
毗尼母云：若比丘爲三寶，種三等樹：一、果樹，二、華樹，三、葉樹，但有福無過。
薩波多律攝云：大寺内爲防守故，聽養狗。須知行法：若爮損塔并房院地，應平填。若遺下，應除去。不爾者，得惡作罪。
律：難陀比丘嚴飾牀褥，爲人譏云：此太嚴麗，非比丘所宜。佛制：不得過量嚴飾牀褥。
四分律云：勇猛比丘白佛：欲以世間言論，修治佛經。佛言：癡人以外道言論，欲雜糅佛經，乃是毁損。
若今百索也。十誦律云：比丘若著縷釧，犯突吉羅罪。
十誦云：比丘過關邏，應税不税，若爲賈客過税物，或示人異道，斷官税錢，直五文者，犯波逸提。
僧祇云：比丘看象牛馬、乃至雞鬭、及人鬭口諍者，得越法罪。
僧祇云：若病差、若新剃頭、若頭面有瘡，照無罪。若爲好故照者，得越毗尼罪。
若今唱曲子之類也。律云：有五過：一、使自心貪，二、令他起著，三、獨處多起覺觀，四、常爲貪欲覆心，五、令諸年少聞，常起愛欲反道故。
律云：酒有二種：一、穀所成，二、木酒，即草根果作者。涅槃經云：酒爲不善諸惡根本，若能除斷，則遠衆罪。成實論：問云：酒是實罪耶？答：非。所以者何？飲酒不爲惱衆生故，而是罪因。若人飲酒，則開不善之門，以能障定及諸善法。如植衆果無牆障，故若飲酒，如果無牆障焉。四分律云：飲酒有十過失：一、顔色惡，二、少力，三、眼視不明，四、現嗔相，五、壞田業資生，六、增疾病，七、益鬭訟，八、惡名流布，九、智慧減少，十、身壞命終，墮三惡道。沙彌戒經：有三十六失，乃至破家、危身、失道、喪命，皆由之。法苑云：今有耐酒之人，飲之不醉，又不弊神，亦不作過，飲得罪否？答：制戒防非，本爲生善。戒是正善，身口無違，緣中正息，遮性兩斷，乃戒名善。今耐酒之人，雖不亂神，未破餘戒，但飲便爲罪因，正違遮戒，緣中生犯，乃名有罪。
楞伽經云：大慧菩薩白佛言：願説食肉過惡。佛言：有無量因緣，不應食肉，我今爲汝略説：一切衆生，從本已來，展轉因緣，常爲六親故；不浄氣分所生故；衆生聞惡氣，悉生怖故；令修行者，慈心不生故；凡夫所嗜，無善名故；諸天所棄故。律云：夫食肉者，斷大慈種，水陸空行，有命者怨故。法苑：問云：酒是和神之藥，肉是充飢之膳，古今同味，獨何鄙焉？設君王賜食，豈關僧過？答：肉由殺命，酒能亂神，縱逢見抑，亦須嚴斷。雖違君命，還順佛心矣。
楞伽經云：一切葱薤韭蒜，臭穢不浄，能障聖道，亦障世間浄處，何況佛之浄土？涅槃經云：乃是食葱韭蒜薤，當生苦處。楞伽經云：是五種辛，熟食發婬，生食增恚。如是世界，食辛之人，能宣十二部經，十方天人，嫌其臭穢，咸遂遠離。諸餓鬼等，因彼食次，舐其唇吻，常與鬼住。福得日消，長無利益。
十住斷結經云：佛言：過去無數劫，有一大國，名裴扇闍。有一女人，名提謂。夫喪守寡，家富無子。有婆羅門謂曰：今身之厄，由汝前世罪故。若不修福滅罪，後墮地獄，悔無所及。提謂問：作何福，得罪滅耶？婆羅門曰：莫非積薪自燒身。提謂依教積薪次，有一道人，名鉢底婆，問曰：辦具薪火，而欲何爲？女人答曰：欲自燒身滅罪。辯才告曰：先身罪業，隨逐精神，不與身合，徒自燒身，安能滅罪？何於苦惱求善報耶？於理不通。譬如牛厭車，欲使車壞，前車若壞，續得後車。假使燒壞百千萬身，罪業因緣，相續不滅。勸人捨身者，律犯波羅夷罪。
四分律云：許數數洗浴，生世善故。毗尼母云：澡浴但爲除身中風冷病，得安隱行道故。有五利：一、除垢，二、治皮膚令一色，三、破寒熱，四、下風氣，五、少病痛。温室經：佛爲醫王耆域説浴僧當用七物：一、燃火，二、浄水，三、澡豆，四、蘇膏，五、淳灰，六、楊枝，七、内衣。除七病：一、四大安隱，二、除風，三、除濕痺，四、除寒冰，五、除熱氣，六、除垢穢，七、身體輕便，眼目清浄。得七福：一、四大無病，所生常安；二、所生清浄，面首端嚴；三、身體常香，衣服浄潔；四、肌體濡澤，威光德大；五、多饒人從，拂拭塵垢；六、口齒香好，所説肅用；七、所生之處，自然衣服。律云：凡比丘入浴室，應一心小語，好持威儀，收攝諸根。
雜阿含經云：佛告諸比丘，當恭敬住，當常繫心，常畏慎。所以者何？若比丘不恭敬、不繫心、不畏慎，而欲令威儀足者，無有是處。不備威儀，欲令學法滿者，無有是處。學法不滿，欲令五分法身具足者，無有是處。五分法身不具足，欲得無餘涅槃者，無有是處。是故比丘，當勤學恭敬，繫心畏慎。
涅槃經云：有一人渡海，假於浮囊。有一羅刹隨渡者，乞其浮囊，乃至一針眼許，渡者不得。此喻持戒人守護戒法，如渡海浮囊，不得少許穿漏，方渡生死大海。
又名吉祥缾。智度論云：譬如有人患貧，供養諸天求富，滿十二年。天愍其志，賜與一缾，告曰：此名德瓶。凡有所須，皆自瓶出。其人久貧乍富，人皆怪問，遂出缾示人，見種種物，從缾涌出。其人嬌逸，登缾舞蹈，其缾即破，諸物皆失。此喻持戒人，應生天上，受自然樂。若憍逸自恣，亦如缾破，一切皆失。
雜譬喻經云：昔有一國，五穀豐熟，絶兵無疫，人民常樂。其王忽問群臣曰：我聞四方有禍，何似？對曰：臣亦未識。王遣求覓要見，臣遂推求。是時天神化作一物似豬，賣於市中。其臣問名，曰：是禍母，四方之禍，皆由此生也。問食，曰：日食針一升。遂買進王。敕令畜養。飼針國乏，乃率於民，民輸不堪，逃移他土。有智臣請殺，乃至斫刺，無能傷害。遂焚之，身亦同火。躍走入城，一切燒盡。此買禍母所致也。喻比丘不護戒身，欲火所燒，身名俱失。
經云：昔有一狸，張口伺鼠。有鼠子出穴，狸即吞之。鼠子入腹猶活，反食狸臟腑。患痛，迷悶狂走，遂至命終。此喻比丘依聚落住，不護根門，被欲損心，迷悶狂走，不樂精舍，捨戒還俗，遂至於死。
經云：譬如燒赤鐵丸，裏劫貝綿中，綿速燃否？比丘言：速燃。佛言：愚癡之人，依聚落住，不善護戒，心不正念，欲火燒心，捨戒還俗。是故汝等，應護根門也。
雜阿含經云：譬如木杵，日用不止，不覺消減。如是比丘，從本已來，不守根門，不勤覺悟，修習善法。當知是輩，終日減損。
太魚事經云：昔有一池，多有諸魚。爾時大魚誡諸小魚：莫往他處，必爲人捕。時諸小魚，忘其教誡，便往他處，幾被網獲。洎歸本所，大魚問曰：汝何所見？小魚曰：唯有長線。大魚曰：我之祖、父，皆死此線。慎勿再往也！後時小魚忘教復往，盡爲所捕。此喻比丘不受善教，後罹横禍。
僧祇律云：過去有一婆羅門，於曠野造井，以給行人。至暮，有群野干，趣井飲水。其野干主，便内頭汲罐中，飲已，戴起高舉，撲破而去。諸小野干諫主曰：若樹葉可用者，猶護惜之，況此利濟之具，何忍壞也？主曰：我但戲樂耳。損壞既多，施者懷恨，乃作木罐用機，故頭可入不可出，置于井側，執杖屏處伺之。及暮果至，作戲如初，内頭入罐，求撲不脱，婆羅門以杖打死。時空有神説偈曰：知識慈心語，狠戾不受諫。守頑招此禍，自喪其身命。
九横經云：佛告比丘：有九因緣，命未盡便横死：一、不應飯而飯，二、不量食，三、不習食，四、不出食，五、止熟，六、不持戒，七、近惡知識，八、入里不時，九、可避不避。
律云：一、入門小語，二、攝身口意，三、卑躬，四、善護諸根，五、威儀庠序，令人生善。華首經偈云：比丘入他家，不應懷憍慢，自大自高心，若有皆當滅。當以慈愍心，無欲無所求。説法廣饒益，浄行於世間。
成實論云：當捨五慳：一、財物慳，二、法慳，三、家慳，四、住處慳，五、讚歎慳。
大法炬陀羅尼經云：佛言：人身難得，雖得，其壽復促。於短命中，更有三惡：一、心性佷弊，不受善言；二、常懷慳嫉，懼他勝己；三、設知勝己，耻而不問。
僧祇云：身暴害者，比丘入人家，牽拽小兒，打拍推撲，破損器物，斫牛脚，刺羊眼，將他穀米豆麥和雜，若田中須水，决破令去，不須者，開竇放入等；口暴害者，詣王臣前，讒佞良善；身口暴害者，於屏處藏身，作異聲怖人等。
毗奈耶律偈曰：無事多言語，身著垢弊衣，不請往他家，此三被人賤。
僧祇云：一、不相習近，二、輕數習近，三、爲利習近，四、他愛者不愛，五、他不愛者愛，六、諦言不受，七、好預他事，八、實無威德而欲陵人，九、好與人屏處私語，十、多所求欲。此十法，能令他起不愛心也。
分别善惡所起經云：傳遠疏通，誡於太察；篤信守一，誡於壅弊；勇猛剛毅，誡於暴亂；仁愛温良，誡於不斷；廣心浩大，誡於狐疑；沉静安舒，誡於後時；刻削隘急，誡於熛疾；多人長辭，誡於無實。
十住斷結經云：一，不染三有，知之爲苦；二，我與彼人，苦樂俱然；三，常行忍辱；四，在上不慢，在下不耻。
智度論云：佛言：白衣給施衣食，當知節量，不令他罄竭，則檀越歡喜，信心不絶，受者不乏。
俱舍論云：一、隨所得衣；二、隨所得食；三、隨得卧具，皆生喜足；四、樂修樂斷。以出家者，有二因緣，故名聖種：一、意樂，二、受用。此四能生無漏善相續，故名聖種。又佛説：名四勝寶藏，能令住者意望滿足故。本生心地觀經云：四無垢性，謂比丘於衣食、卧具、湯藥，隨其麤細稱心，遠離貪求。三十七菩提分法，皆從此生故。
六度集經云：佛因地作貧人云：吾寧守道貧賤而死，不爲無道富貴而生。左傳鄭子張曰：生在警戒，不在富也。君子曰：善戒。
謂正勤也，有四焉，即四種精進，遮二不善法，集二善法：謂已生不善法令斷，未生者令不生故。未生善令生，已生者令增長故。智度論云：四種精進心，勇發動畏錯誤故，言正勤也。順正理論云：無始時來，所以不能見四聖諦，都由懈怠，勤能治彼，令樂聽聞。如理思惟，四聖諦理，速證菩提。
即心所法，善十一中，第二法也。唯識論云：勇捍爲性。疏云：勇而無怯，自策發也。捍而無懼，耐勞倦也。僧伽吒經云：欲求涅槃，當勤精進。十誦律序云：諸大德爲道故，當一心勤精進。所以者何？諸佛一心勤精進故，得阿耨菩提，何況餘善道法？智度論云：有二精進：一、身精進爲小，二、心精進爲大。佛説意業大故。
菩薩本行經云：夫懈怠者，衆行之累。在家懈怠，則衣食不供，産業不舉。出家懈怠，則不能出離生死之苦。釋論云：出家懶墮，則喪於法寶。
正法念處經云：此放逸過，一切過中，最爲勝上。又偈云：愚癡樂放逸，常受諸苦惱，若離放逸者，則得常安樂。一切諸苦樹，放逸爲根本，是故欲離苦，應當捨放逸。又云：順法而行，遠離放逸，則閉一切惡道之門。
智度論云：梵語魔羅，秦言奪命。魔逆經云：大光夫人白文殊言：其魔事住於何處？文殊言：住於精進。又問：何故住於精進？文殊言：其精進者，乃爲魔求其便。若懈怠者，彼當奈何？瑜珈論云：魔事者，若於利養、恭敬、稱譽，心樂趣入；或放逸、慳恡、廣大希欲、不知喜足、忿恨、惱覆、矯詐等，皆是魔事。
謂佛、法、僧也。寶性論云：依彼六種相似對故，佛法僧説名爲寶：一、世間難得相似，以無善根諸衆生等，百千萬劫不能得故；二、無垢相似，以離一切有漏法故；三、威德相似，以具足六通，不可思議，威德自在故；四、莊嚴相似，以能莊嚴出世間故；五、勝妙相似，以出世間故；六、不可改異相似，以無漏法，世八法不能動故。偈云：真寶世希有，明浄及勢力，能莊嚴世間，最上不變等。
謂於一真如上，義説爲三也：一、真如是覺性，名佛寶；二、真如有執持義，名法寶；三、真如有和合義，名僧寶。
此有二宗：初小乘説，丈六金身是佛寶；四諦、十二因緣生空教，是法寶；四果緣覺是僧寶。次大乘説，三身如來是佛寶；二空教是法寶；三賢十聖是僧寶。
範金雕木，繪塑形像，是佛寶；三藏文句，是法寶；剃髮染衣，同一理事，是僧寶。
梵語佛陀，或云浮屠，或云部多，或云母馱，或没陀，皆是五天竺語楚夏也，並譯爲覺，所謂自覺、覺他、覺行圓滿，今略稱佛也。般若燈論云：何名佛？於一切法不顛倒，真實覺了，故名佛。又云：於無體法中，覺了無餘，諸法平等覺，故名爲佛。菩薩本行經云：佛者，諸惡永盡，諸善普會，無復衆垢，諸欲都滅，六度無極，皆悉滿畢，以權方便，隨時教化。有大神力，身紫金色，三十二相，八十種好，六通清徹，前知無窮，卻睹無極，現在靡所不知，三達遐鑒。有如此德，故號佛也。
唯就法身也。體依聚義，名身。攝論云：爲應、化身，及如來一切功德所依，故名法身也。
佛地論云：一、法身，即自受用身佛也；二、生身，即他受用并化身佛也。攝論云：如來有二種身：一、自性得身，是法身也；二、人功得身，是應、化二身也。
唯識論云：一、清浄法身。謂諸如來真浄法界，受用變化，平等所依，離相寂然，絶諸戲論，具無邊際真常功德，是一切法平等實性，即此自性，亦名法身，爲大功德所依止故。二、圓滿報身。論云：此有二種：一、自受用身。謂諸如來三無數劫修集無量福德資糧，所起無邊真實功德及圓浄常遍色身，相續湛然，盡未來際，常自受用，廣大法樂。二、他受用身。謂諸如來由平等智，示現妙浄功德身，居純浄土，爲住十地菩薩現大神通，轉正法輪，决衆疑網，令彼受用大乘法樂。合此二種，名曰報身。三、變化身。謂諸如來由成事智，變現無量隨類化身，居浄穢土，爲未來登地菩薩及二乘異生，稱彼機宜，現通説法，令各得諸利樂事。又覺性是法身，以無相爲相。覺相爲報身，用四智爲體。覺用名化身，即隨類變現。形量大小不定。莊嚴論云：應知此三身攝一切佛身，示現一切自利、利他依止故。
楞伽經云：一、應佛，二、功德佛，三、智慧佛，四、如如佛。
菩薩瓔珞經云：一、如如智法身，二、功德法身，三、自法身，四、變化法身，五、虚空法身。
華嚴經云：一、無著佛，二、願佛，三、業報佛，四、住持佛，五、涅槃佛，六、法界佛，七、心佛，八、三昧佛，九、性佛，十、如意佛。已上諸身不同，無出於三身也，三身不同，即不離一身而佛佛具足矣。
菩薩地持經云：如來有十種名稱功德，謂非不如説故，得一切義，無上福田，應供養故，名應；如第一義開覺故，曰等正覺；止觀具足，名明行足；第一上升，永不復還故，名善逝；如世界衆生界一切種煩惱及清浄，名世間解；第一調伏心巧便智，一切世間唯一丈夫，名無上士調御丈夫；四種真實智，義法真實故，顯示不了義故，依一切義故，廣説斷一切疑，顯示甚深清白處故，爲一切法導師故，名天人師；三聚具足，一切種平等開覺，名佛；壞一切魔力，名婆伽婆。
梵音婆伽婆，或云薄伽梵，此含六義：一、自在，二、熾盛，三、端嚴，四、名稱，五、吉祥，六、尊貴。親光菩薩造佛地論釋云：謂如來永不繫屬諸煩惱故，具自在義；焰猛智火所燒鍊故，具熾盛義；妙三十二大士相等所莊飾故，具端嚴義；一切殊勝，功德圓滿，無不知故，具名稱義；一切世間，親近供養，咸稱讚故，具吉祥義；具一切德，常起方便，利益安樂一切有情，無懈廢故，具尊貴義。
此云無上正遍知覺。
智度論云：秦言能仁寂默。
佛之小字也。本行經云：浄飯王云：太子生後，諸事皆成，宜字薩婆頞他悉陀。又諸釋種，立性憍慢、多言，及見太子，悉皆默然，王云：宜名牟尼。又一日抱太子，謁釋迦增長大天神，廟神石爲像，即起禮太子足，王曰：我子於天神中，更爲尊勝，宜名天中天。古譯經有稱佛名大仙者，此與天仙不同。般若燈論云：聲聞菩薩等亦名仙，佛於中最尊上故，已有一切波羅蜜多，功德善根彼岸，故名大仙。又大毗婆沙論稱佛爲真人者，謂佛既受人異熟相續，證真實法，故名真人。又本行集經稱佛爲龍者，謂世間有愛皆遠之，繫縛解脱，諸漏已盡，名龍。故云：那伽常在定，無有不定時。
右佛寶訖。
梵音達磨，華言法。以軌持爲義，謂軌物生解，任持自性故。般若燈論云：何名法？若欲得人天善趣及解脱樂，佛知衆生諸根性欲不顛倒故，説人天道及涅槃道故，名法。復次，自他相續所有熏習及無熏習煩惱怨賊，悉能破散，故名法也。今就住持法寶分爲三，謂經、律、論焉。
梵音素怛囕，或蘇怛羅者，華言線，蓋取貫穿攝持義也。又梵云修多羅，或云修妬路者，秦言契，謂上契理，下契根故。今言經者，具三義，謂久通由也。肇云：經，常也。謝靈運云：經者，由也，津也，通也。謂言由理生，理由言顯，學者神悟，從理教而通矣。
經也，常也，法也。
梵音阿含，此云教。唯識論云：阿含者，謂諸如來所説之教。長阿含經序云：阿含者，秦言法歸。所謂萬善之淵府，總持之林苑也。又云阿笈摩。一切經皆以聲、名、句、文四法爲體，克實用佛無漏聲音爲體，故云聲教。智度論云：若苦行頭陀，初、中、後夜勤心坐禪，觀苦而得道者，聲聞教也。若觀法相，無縛無解，心得清浄，菩薩教也。
亦云十二部經：一、修多羅，二、祇夜，三、和伽羅，四、伽他，五、尼陀羅，六、優陀那，七、伊帝目多，八、闍陀伽，九、毗佛略，十、阿浮達摩，十一、婆陀，十二、優波提舍。若小乘，只有九部，無自説、授記、方廣等。
梵云毗尼，此翻名律。律，法也，從教爲名，謂斷割輕、重，開、遮、持、犯故。清浄毗尼經云：調伏煩惱，爲知煩惱故，名毗尼。新梵語云毗奈耶，唐言調伏，謂顯律儀，調伏六根三毒故。薩娑多論云：毗尼有四義：一、是佛法平地，萬善由之生長。二、一切佛弟子皆依戒住，一切衆生依戒而有。三、趣涅槃之初門。四、是佛法瓔珞，能莊嚴佛法故。
出三藏記云：一、婆麤富羅，二、薩婆多，三、曇無德，四、彌沙塞，五、迦葉毗。
古今譯經圖記云：初是漢靈帝建寧二年庚戌，安世高首譯出義决律一卷，次有比丘諸禁律一卷。至曹魏世，天竺僧曇摩迦羅，此云法時，到洛陽，見僧全無律範，於嘉平年中，與曇諦譯出羯磨、僧祇戒心圖記，即律名始也。
梵云阿毗曇，此云無比法。爲分别慧故，而有四種：一、梵云摩怛理迦，此云本母，取出生之義也；二、梵云奢薩怛囉，此云議論，謂議詳空有，論量假實；三、烏波你舍，此云近説，謂略説經中要義，不次第故；四、梵云阿毗達磨，此云對法，謂能對所對論也。又有二論，則攝前四焉：一、宗論，即宗大小乘經造也；二、釋論，釋大小乘經也。
梵云摩訶衍，此云大乘。大者，簡小之稱；乘者，運載爲義。十二門論：龍樹菩薩問：云何名摩訶衍？答：於二乘爲上故，諸佛最大是乘能至故，諸佛大人乘是乘故，能盡諸法邊底故，名大乘。菩薩地持經云：有七種大名大乘：一、法大，謂方廣藏最上大故；二、心大，謂發阿耨菩提心故；三、解大，謂解菩薩方等藏故；四、浄心大，謂過行解地故；五、衆具大，謂福德衆具故；六、時大，謂三阿僧祇劫故；七、得大，謂得無上菩提故。
小者，簡非大也。謂如來觀根逗機，方便施設也。文殊問經：文殊白佛言：世尊入涅槃後，未來弟子，云何諸部分别？佛言：未來我弟子，有二十部，能令諸法住，並得四果，三藏平等，無下中上。譬如海水，味無有異，如人有二十子。真實如來所説，根本二部，從大乘出，從般若波羅蜜出。聲聞、緣覺、諸佛，皆從般若波羅蜜多出故。
經、律、論，謂之三藏。又佛藏、菩薩藏、聲聞藏，名三藏。藏者，攝也，謂攝人攝法故。莊嚴論云：謂攝一切所應知義故。仁王經偈云：佛法衆海三寶藏，無量功德於中攝。阿毗達磨集論云：何故如來建立三藏？爲欲對治疑煩惱故，建立素呾囕藏；欲對治受用二邊隨煩惱故，建立毗奈耶藏；欲對治自見取執隨煩惱故，建立阿毗達磨藏。
菩薩處胎經云：胎化藏、中陰藏、摩訶衍藏、戒律藏、十住菩薩藏、雜藏、金剛藏、佛藏，是爲釋迦文佛經法具是矣。若今安置經、律、論處名藏者，梵云俱舍，此言藏，謂庫府之總稱也。
肇云：言爲世則謂之法，衆聖所由謂之門。智度論云：智者入三種法門，觀一切佛語，皆是實法不相違：一、蜫勒門，二、阿毗曇門，三、空門。入蜫勒門，論議則無窮。入阿毗曇門，或佛自説諸法義名字，諸弟子種種集解。入空門者，所謂衆生空、法空。若大乘義，一切諸法，性自常空，不以智慧方便觀故空。八萬四千法門者，賢劫王經云：謂佛最初修行諸波羅蜜多，乃至最後分布佛體波羅蜜，三百五十度，一一皆具六波羅蜜，如是總有二千一百，對治貪、瞋、癡及等分，有八千四百，除四大種、六無義，所生過失十轉，合有八萬四千法門也。
大毗婆沙論云：何名法輪？答：是法所成故，法爲自性故，名法輪，如世間呼金輪等輪，是動轉不住義，捨此離彼義，能伏怨敵義。又圓滿義，謂轂、輻、輞三事具足故。輪體法，即八聖道支也。初明小乘法輪者，以戒爲先故，用正語、正業、正命爲轂。轂，根本也。依戒生定故，用正定、正勤、正念爲輞。輞能攝録。依定發慧故，用正見、正思惟爲輻。次大乘法輪者，以智爲先，用正見、正思惟爲轂，智惠皆名根本智故。次用正語、正業、正命爲輻，輻依轂立，戒因智浄故。後用正定、正念、正勤爲輞，定因戒得，戒爲定攝故。
一、俗諦，又名安立諦；二、真諦，又名非安立諦，又名勝義諦。婆沙論云：諦者，實義，真義，如義，不顛倒義，無虚誑義。契經云：佛所説法，皆歸二諦。
一、苦諦，二、集諦，三、滅諦，四、道諦。毗婆沙論云：逼迫流轉，是苦相；生長能轉業，是集相；寂静止息，是滅相；出離還滅，是道相。又云：一切如來宣説，開示四諦法，拔濟有情，出離生死故。欲顯要由，自勤修道，不由他修故。
婆沙論：正法有二種：一、世俗正法，謂名句文身，即經、律、論也。二、勝義正法，謂聖道，即無漏根、力、覺支、道支也。
法住經云：佛告阿難，我涅槃後，正法一千年。由女人出家故，減五百年。像法一千年，末法一萬年。鈔云：正法有二：一、證正法，約證聖道，説正猶證也。二、教正法，謂内法文字，總名正法，統像、末説。若正法時，有教、有行、有證故。若像法時，像，似也，有教有行，似正法時，則證果者鮮矣。若末法時，空有教，無修行者。大毗婆沙論云：佛言有二補特伽羅，能住持正法。謂説者、行者。若持教者相續不滅，能令世俗正法久住。若持證者相續不滅，能令勝義正法久住。持正法人有二：一、持教法者，謂讀誦解説經律論等。二、持正法者，謂能修證無漏聖道。
報恩經云：佛以法爲師，佛從法生，法是佛母，佛依法住。於三寶中，何不以法爲初？佛言：法雖是佛師，而非佛不弘，所謂道由人弘，是故佛先法後也。
右法寶訖。
法苑珠林云：夫論僧寶者，謂禁戒守真，威儀出俗。圖方外以發心，棄世間而立法。官榮無以動其意，親屬莫能累其想。弘道以報四恩，育德以資三有。高越人天，重逾金玉，稱爲僧寶。順正理論云：僧有五種：一、無耻僧，謂毁戒披法服者；二，瘂羊僧，謂於三藏教不了達，無聽説用；三，朋黨僧，謂於遊散營務鬭諍，善巧結搆。此三種，多分造非法業。四、世俗僧，謂善異生，此通作法、非法業。五、勝義僧，謂四果，此定不容造非法業。十輪經云：僧有二種，一勝義僧，即佛菩薩二乘等。般若燈論云四果人，謂與戒、定、慧、解脱、解脱知見和合故，名僧也。
菩薩者，具足應云菩提薩埵，唐言覺有情。覺者，所求果也。有情者，所度境也。言摩訶薩者，此云大有情，即能求能度人也。地持論云薩埵是勇猛義、精進義，求大菩提故，名摩訶薩。
聲聞者，瑜伽論云諸佛聖教，聲爲上首，從師友所，聞此聲教，展轉修證，永出世間，小行小果，故名聲聞。
梵云畢勒支底迦，唐言獨行，此有二：謂部行、麟喻也。瑜伽論云：常樂寂静，不欲雜居，修加行滿，無師友教，自然獨出世間，中行中果，故名獨覺。或觀緣悟道，又名緣覺。華嚴經云：上品十善道，修治清浄，不從他教，自覺悟故，大悲方便不具足故，悟解甚深因緣法故。二住持僧者，准高僧傳有十科：一、譯經，二、解義，三、習禪，四、明律，五、護法，六、感通，七、遺身，八、讀誦，九、興福，十、聲德。右僧寶訖。
彦悰法師福田論云：夫福田者何也？三寶之謂也。功成妙智，道登圓覺，佛也；玄理幽微，正教精誠，法也；禁戒守真，威儀出俗，僧也。皆是四生導首，六趣舟航。
大方廣不思議境界經云：供養佛者，得大福德，速成阿耨菩提，令諸衆生皆獲安樂。供養法者，增長智慧，證法自在，能了知諸法實性。供養僧者，增長無量福德資糧，致成佛道。
寶積經：廣博仙人問：佛滅度後，云何種植獲福報耶？佛言：諸如來者，皆是法身。若在世，或滅後，所有供養，福無有異。又問：福爲積聚耶？佛言：譬如甘蔗未壓之時，汁不可見，彼於一節、二節之中，求汁積聚，了無見者，然彼汁不從外得。福德果報，亦復如是，不在施主手中、心中、身中，亦不相離，猶影隨形。大集經：商主天子問：佛在世日供養，世尊是受者，而施者獲福。世尊滅後，供養形像，誰是受者？佛言：諸佛如來，法身也。若在世，若滅度，所有供養，其福無異。善生經云：佛言：如來即是一切智藏。是故智者，應當志心勤修供給生身、滅身、形像、塔廟。既供養已，於己身中，莫生輕想，於三寶所，亦應如是。若我現在、若涅槃後，等無有異。優婆塞戒經：佛言：有人言供養施於塔像，不得壽命、色力、安樂、辯才，以無受者故。是義不然。有信心故，用施主信心布施，是故得是五常福報，譬如比丘修習慈心，實無受者，而亦獲得無量果報。
菩薩本行經：阿難白佛：若使有人以四句偈，讚歎如來，得幾功德？佛言：正使億百千那術無數衆生，皆得辟支佛道。設有人供養是等衣服、飲食、醫藥、牀卧敷具，滿百歲，其功德多否？阿難言：甚多。佛言：若人以四句偈，用歡喜心，讚嘆如來，所得功德，過於上福百千萬倍，無以爲喻。智度論云：若聞諸佛功德，心尊重，恭敬讚嘆，知一切衆生中德無過者，故言尊也。敬畏之心，過於君王、父母、師長利益，故言重也。謙遜畏難，故曰恭也。推其智德，故曰敬也。美其功德爲讚，讚之不足，又稱揚之爲歎。
智度論云：但一稱南無佛，是人亦得畢苦，其福無盡。問：云何但空稱佛名字，便得畢苦，其福不盡？答：是人曾聞佛功德，能度人老病死，若少供養及稱名字，得福無量，亦至畢苦。楞嚴經：大勢至菩薩云：超日月光如來，教我念佛三昧，譬如有人，一人專憶，一人專忘。如是二人，若逢不逢，或見非見，二人相憶，二憶念深，如是乃至從生至生，同於形影，不相乖異。十方如來憐念衆生，如母憶子。若子逃逝，雖憶何爲？子若憶母，如母憶時，母子歷生，不相違遠。若衆生心，憶佛念佛，現前當來，必定見佛，去佛不遠，不假方便，自得心開。如染香人，身有香氣，此則名爲香光莊嚴。我本因地，以念佛心，入無生忍。今於此界，攝念佛人，歸於浄土。
護國經：佛問波斯匿王言：汝以何相而觀如來？王言：觀身實相，觀佛亦然，無前際、無後際、無中際，不住三際，不離三際。不住五藴，不離五藴。不住四大，不離四大。不住六處，不離六處。不住三界，不離三界。乃至非見聞覺知，心行處滅，言語道斷，同真際等法性，我以此相觀如來。佛言：善男子，如汝所説，諸佛如來力無畏等，河沙功德，諸不共法，悉皆如是。修般若波羅蜜多者，應如是觀。若他觀者，名爲邪觀。
大方廣寶篋經：智燈聲聞問文殊言：云何禮佛？文殊言：若見法浄，名見佛浄。若身若心，不低不昂，正直而住，不動不摇，其心寂静，行寂静行，是名禮佛。法苑：齊有天竺三藏勒那，譯出七種禮法：一、我慢禮。謂依位次，心無恭敬，心馳外境，五輪不具，如碓上下。二、唱和禮。謂粗正威儀，心無浄想，見人則身輕急禮，人去則身墮心疲，蓋心散而口唱也。三、身心恭敬禮。謂聞唱佛名，便念佛相，身心恭敬，情無厭怠。四、發智清浄禮。謂達佛境界，隨心現量，禮一佛則禮一切佛，禮一拜則禮法界，以佛法身融通故。五、遍入法界禮，謂自觀身心等法，從本以來，不離法界，佛我平等，今禮一佛，即是遍禮法界諸佛。六、正觀禮。謂禮自佛，不緣他佛。何以故？一切衆生，各有佛性，平等正覺。七、實相平等禮。謂前猶有禮有觀，自他兩異，今此一禮，無自無他，凡聖一如，體用如如平等故。文殊云：能禮所禮性空寂。此七禮，前三約事，後四就理。凡禮佛，須自展尼師壇，不得令他人展。或至塔殿上，先有地蓆，便就上禮。先無，不得立佇布席，不得於低牀上禮，須脱屣履，勿以無儀，自招深罪矣。
勝思惟梵天問經云：梵天問文殊言：比丘云何親近於佛？答云：若比丘於諸法中，不見有法，若近若遠，是則名親近於佛。大集經云：不覺一法微相者，乃能了知如來出世，常見諸佛。
凡禮佛，首唱此言者，收攝衆心，不馳散故。一者，普及爲言。切者，盡際爲語。恭者，束身翹仰。信者，心無異心。智度論云：一切有二：一、名字一切，二、實一切。今以名字歸實理也。或問禮拜，三業何攝？答：通三業。若五輪著地，是身業。稱佛名號，是口業。緣想聖境，專注不散，是意業。
悲華經云：佛言南無者，此决定諸佛世尊名號音聲。唯識鈔云：梵語南無，此翻爲名，即是歸趣之義也。或云那摩，或曩謨，皆梵音訛也。
又云旋遶，此方稱行道。西域記云：西天隨所宗事，禮後皆須旋遶。蓋歸敬之至也，唯佛法右遶。法苑云：順天行也，若匝數則不定。若三匝，表三業也。七匝，表七支。如經云百千匝、無數匝，但以多爲數，表敬之極也。賢者五戒經云：旋塔三匝，表敬三尊，爲滅三毒故。提謂經：問：散華、燒香、燃燈、禮拜，是爲供養，旋遶得何等福？佛言：有五福：一、後世得端正好色，二、好聲，三、得生天上，四、生王侯家，五、得泥洹道。三千威儀經云：旋遶有五事：一、低頭視地，二，不得蹈蟲，三、不得左右視，四、不得唾地，五、不得與人語話。
大乘造像功德經云：優陀延王雕像始，夜自思惟，但其像爲坐爲立？時有智臣白王：當作坐像。何以故？一切諸佛得大菩提乃至轉法輪、現神變，皆悉坐故，是故應作師子座結加之像。王雕像訖，以頂戴像，至如來所，白佛言：如來最上微妙之身，無與等，我所造像，不似於佛，竊自思惟，深爲過咎。佛告王言：非爲過咎，汝已作無量利益，更無與汝等者。汝今於佛法中，初爲軌則，未來世中，有信之人，皆因王故，造佛形像而獲大福。佛在金棺敬福經云：造經像主，莫論雇匠，匠人不得飲酒食肉。不依聖教，雖造經像，其福甚少。若匠人造像，不具相好者，五百萬世，諸根不具。五百問經云：治生破戒，得財造佛，尚不免地獄，何況得福？罪福决疑經云：僧尼白衣，或自捨財，或勸化得財，擬作佛像用，經營人將此錢造作鳥獸形，安佛盤上，計損五錢，犯逆罪，究竟不還，一劫墮阿鼻地獄。若用贖香油供養者，不犯。宣律師云：造像梵相，宋齊間皆唇厚、鼻隆、目長、頤豐，挺然丈夫之相。自唐來，筆工皆端嚴柔弱，似妓女之貌，故今人誇宫娃如菩薩也。又云：今人隨情而造，不追本實，得在信敬，失在法式。但論尺寸長短，不問耳目全具。或争價利，計供厚薄，酒肉餉遺，身無潔浄。致使尊像雖樹，無復威靈，乃至抄寫經卷，惟務賤得，弱筆麤紙，使前工無敬，自心有慢，彼此通賤，法儀減矣。若使道俗存法，造得真儀，鳥獸尚不敢污，何況人乎？
智度論問：云何名師子座？爲佛化作，爲實師子，爲金銀木石作耶？答云：是號師子座，非實也。佛爲人中師子，凡佛所坐，若牀、若地，皆名師子座。夫師子，獸中獨步無畏，能伏一切。佛亦如是。於九十六種外道，一切人天中，一切降伏，得無所畏，故稱人中師子。
智論問云：諸牀可坐，何必蓮華？答：諸牀爲世間白衣坐法，又蓮華濡浄柔脆，欲現神力，能坐其上，令華不壞故，又以莊嚴妙法座故。
長阿含經云：佛在摩竭國毗陀山中，入火焰三昧。又，昔在舍衛婆羅舍，入火焰三昧。今則象之。
增壹阿含經云：優填王用牛頭旃檀雕佛形像，高五尺。此爲始也。
經云：時波斯匿王聞優填王用香雕像，乃用紫磨黄金鑄佛形像，亦高五尺。此爲始也。
唐内典録云：後漢明帝永平七年，使秦景往月支國，得優填王雕像師第四畫樣。此西域始也。至洛陽，敕圖於西陽城門及顯節陵上供養。此土爲始也。
摩訶刹頭經云：佛告大衆：十方諸佛，皆用四月八日夜半子時生，所以者何？爲春夏之際，殃罪悉畢，萬物普生，毒氣未行。不寒不熱，時氣和適。今是佛生日，人民念佛功德，浴佛形像。譬喻經云：佛以臘月八日現神變，降伏六師，六師負墮，遂投水而死。徒黨有存者，佛爲説法開悟，同白佛言：世尊以法水洗我心垢，今我請佛僧洗浴身垢。浴佛功德經：清浄慧菩薩白佛言：世尊，若佛在世及滅度諸未來世中，諸衆生云何浴像？佛言：不作空有想。於諸善品，心懷渴仰，不生疲厭。何以故？爲成就如來法報身故。我今爲汝説浴像法，諸供養中，最爲殊勝。爲衆香湯，置浄器中，先作方壇，敷妙牀座，於上置佛，以諸香湯次第浴之。用香水畢，復以浄水淋洗其像。人各取少許洗像水，置自頭上。初於像上淋水時，應誦此偈云：我今灌沐諸如來，浄智功德莊嚴聚。五濁衆生令離垢，願證如來浄法身。摩訶刹頭經云：浴像得錢，當分作三分：一分屬佛，一分屬法，一分屬僧。若佛錢，得作佛像用；若法錢，得造寺、樓、塔、籬落、牆壁、内外屋舍等用；若僧錢，各給與比丘用。
佛物有四種：一、佛受用物，謂殿堂、衣服、牀帳等，不得互用。若曾佛用者，只得著塔内供養，不得移易使用。五百問經云：佛堂柱木壞，有施主修换訖，其故者施僧，僧不得用之。二、施屬佛物。五百問云：佛物不得移至他寺，犯棄。若僧盡去，當白僧，僧聽將去，無罪。又云：佛物得賣，買取供養具。十誦律云：以佛塔物出息，聽之。三、供養佛物。僧祇云：供養佛華，多聽賣，買香油。猶多者，更賣，著佛無盡財中。五百問云：佛幡多，欲作餘事者，若施主不許，不得。四、獻佛物。律云：供養佛塔食，治塔人得食。善見律云：佛前獻飯，侍佛比丘得食。或白衣侍佛者，亦得食。茶毗經云：佛滅度後，一切信施物，應用造佛像，及佛衣幡蓋，買香油、華，以供養佛，餘不得用。餘用者，犯盜罪。次法物者，如箱函、簏巾、帊櫃等，本是經物，不可回改别用。後僧物者，若二常住物，局本處已定，不得移往他處。又佛堂内設僧席，僧房安佛像經卷，妨僧受用，並是互用，由三寶位别故，各攝分齊故。若無妨，暫安著，即無損。五百問云：本非佛堂，今設僧席在中，比丘共佛宿。若作障隔者，不犯，由佛在世，亦與弟子同房故。
大毗婆沙論問云：若盜佛塔物，於誰處得根本業道？答：於國王施主及守護人天處結罪，有説於佛邊結罪，此物爲佛攝受故。若盜亡僧物者，若已作羯磨，於羯磨衆處得。若未作羯磨者，普於一切善説法衆處，得根本業道。
般若燈論云：云何受用自體？謂檀越所捨，房舍、園林、衣服、飲食、卧具、湯藥，資身具等。云何名福？謂撈摝義也。見諸衆生没溺煩惱河中，起大悲心，摝出生死，置涅槃岸，故名福。
四分律：有長老波摩那白佛言：以何因緣，如來正法疾滅而不久住？佛言：有五因緣，若如來滅後，比丘不敬佛、法、僧、戒、定，以是正法不得久住。南山鈔云：佛像、經教、住持、靈儀，並是我等所尊故。今僧尼多不奉佛法，内無正信，見不高遠，致虧大節。或在形像前，更相戲弄，出非法語，舉目攘臂，遍指聖像。或端坐踞傲，情無畏憚，雖見經像，不起迎奉，致令俗人輕笑，損滅正法，既知多過，彌須大慎。凡至殿塔，覩形像，必懾然加敬。如對王臣，亦可知矣。
凡釋氏晨暮祝香禮佛，乃至作一毫善事，皆迴向四恩三有者，蓋是廣大心報恩、申孝之至也。
有四焉：一、父母恩，二、師長恩，三、國王恩，四、施主恩。大乘本生心地觀經：佛言：世間恩有四種：一、父母恩，二、衆生恩，三、國王恩，四、三寶恩。如是四恩，一切衆生，平等荷負。父母者，父有慈恩，母有悲恩。若我住世一劫，説不能盡。二、衆生恩者，無始已來，一切衆生，輪轉五道，互爲父母，各有大恩故。三、國王恩者，福德最勝，雖生人間，得大自在。三十三天，常以其力，護持國界，山河大地，盡屬國王，是故大聖王以正法化，能使衆生悉皆安樂。後譯華嚴經云：國有君王，一切獲安，是故人王爲一切衆生安樂之本。在家出家，精心道撿，皆依王國而得住持，演化流布。若無王力，功行不成，法滅無餘，況能利濟？是故所修一切功德，六分之一常屬國王，願王福山崇固難壞。薩遮經云：王者，民之父母，以法攝護衆生，令安樂故。又禮佛時，常爲諸天龍神，願風雨順時，文武百官，常居禄位者。西域記云：大臣者，國之重鎮。農務者，人之命食。國失鎮則危，人絶食則死。又佛法付囑國王大臣故，常須繫心祝願也。四、三寶恩者，佛、法、僧寶，具足無量神通變化，利樂有情，暫無休息。正法念經云：如來三界最勝，度脱生死，此恩難報。若於佛法深心，得不壞信，是名報恩。華嚴經偈云：如來無數劫，勤苦爲衆生。云何諸世間，不報大師恩？報恩經云：父母者，三界最勝福田。毗奈耶律云：父母於子，有大勞苦。護持長養，資以乳哺。假使一肩持母，一肩持父，經於百劫，徒自疲勞。或持七寶，種種供養，令得富樂，亦未報父母恩。若其父母無信者，令起信心；若無戒者，令住禁戒；若性慳者，令行惠施；若無智慧者，令起智慧。子能如是，方曰報恩。不思議光經云：非飲食及寶，能報父母恩，引導向正法，便爲供二親。彌沙塞律云：佛言：從今聽比丘盡心盡壽，供養父母。若不供養，得重罪。又云：我聽五處縱極破戒，應供養：所謂父母、親教師、受業和尚也。軌範師及病人。又云：出家人於父母，應供養供給，於三衣外，自餘物，或從施主乞，或從僧得利，或僧所常食之分，減半供給。若常乞食，亦與己所滿腹食内，應取其半，濟其父母。中心經云：佛言：知師恩者，見師則承事，不見則思惟教誡，如孝子之念父母，如人念飲食等。大方廣不思議境界經云：當供養父母、和尚及世間曾致饒益，賴其恩者，應念倍增報恩。何以故？知恩者，雖在生死，不壞善根。不知恩者，善根斷滅。是故諸佛稱讚知恩報恩者。或問：釋氏爲俗人作疏子，亦有云奉爲四恩者，其國王父母可知，其師長施主何耶？答：經不云及世間曾致饒益，賴其恩者，若教授經書、伎術、事業，或令避惡從善者，皆師長也。夫師者，教以道之稱也。若假借財本，拯苦與樂者，皆施主也。夫施者有三種：一、財施，謂與人財；二、心施，謂慈悲心與人樂；三、法施，謂説法利人等。
爾雅云：善事父母曰孝。謚法云：慈愛忘勞曰孝。雜記云：養德順理，不逆於時曰孝。四天王經云：佛告諸弟子：慎汝心念，無受五欲。漱情去垢，無求爲首。内以清浄，外當盡孝。梵網經云：佛初坐道樹，成無上覺，初結菩薩波羅提木叉，以孝順父母、師僧、三寶，孝順至道之法，孝名爲戒。盂蘭盆經云：佛令比丘爲七世父母設盆，供養佛及自恣僧。法苑云：持戒即是行孝。謂一切衆生，皆曾爲我父母宗親，今持戒不殺生、不偷盜等，是名行孝。
界謂三界，趣謂六趣。祐法師序云：夫三界定位，六道區分，麤妙異容，苦樂殊迹。觀其源始，不離色心。撿其會歸，莫非生滅。生滅輪迴，是曰無常。色心影幻，斯爲苦本。故涅槃喻之大河，法華方之火宅。聖人超悟，息駕反源。拔出三界，然後爲道。
界者何義？瑜伽論云：種性義、因義、住持義。婆沙論云：分段義。聲論云：趣義。俱舍論云：種族義。因果不同，故有三焉。
欲有四種：一情、二色、三食、四婬欲，以希須爲義，謂此界四欲具足，故名欲界。此有六天，謂四王、忉利、夜摩、兜率、化樂、他化自在。
婆沙論云：有色可了施設，故名色界。有一十八天，謂初禪有三天：梵衆、梵輔、大梵，二禪有三天：少光、無量光、光音，三禪有三天：少浄、無量浄、遍浄，四禪有九天：福生、福愛、廣果、無想、無煩、無熱、善現、善見、色究竟。
婆沙云：無色可了施設，故名無色。有四天：謂空處、識處、無所有處、非想非非想處。
一、五趣雜居地，二、離生喜樂地，三、定生喜樂地，四、離生妙樂地，五、捨念清浄地，六、空處地，七、識處地，八、無所有處地，九、非想非非想處地。地有四義，謂住、處、攝、治。
婆沙論云：一、欲有，二、色有，三、無色有。有者何義？謂一切有漏法是。佛言：若業能令後生相續是有。又云：生滅故名有，墮苦集諦中是有。
阿毗曇云：欲界有十四，謂四惡趣、四洲、六欲天，色界有七，謂四禪天，又於初禪中取大梵天，第四禪中取五浄居天并無想天，無色界有四，即四定處也。法苑：問云：未知何義，初禪中大梵天别立爲有？答：謂外道人計常者，以大梵天王爲能生萬物之主。違則受生死，順則得解脱。又大梵天王亦自計己身能爲造化之主，是常，是真解脱，如來爲破彼情見故，立爲一有也。又無想天者，爲彼天衆生定壽五百劫無心之報，外道計爲真實涅槃，如來爲破彼見，顯非涅槃故，别立爲一有。又取五浄居天者，謂彼天主摩醯首羅，彼外道計彼爲能造化主，歸之則得真解脱，爲破彼見故，别立爲一有。又人趣四洲，各立爲有者，謂四趣苦多，衆生不樂著，故别立有。人趣次勝，衆生樂著深重，四洲受報不同，故各立一有。
即釋迦牟尼佛所化境也。世界何義？首楞嚴經云：世爲遷流，界爲方位。又云：東、西、南、北、四維、上、下名界，過去、未來、現在名世。又文殊問經云：有二世：一、衆生世，即一切衆生也。二、行世，即衆生住處。長阿含并起世因本經等云：四洲地心，即須彌山。此山有八山遶外，有大鐵圍山，周迴圍繞，并一日月晝夜回轉，照四天下，名一國土。積一千國土，名小千世界。積千箇小界，名中千世界。積一千中千界，名大千界。以三積千故，名三千大千世界。
即五趣也。一、天，二、人，三、地獄，四、畜生，五、餓鬼。謂修羅四趣皆攝故，今開爲一趣，故云六趣也。趣者何義？毗婆沙論云：所往義。是諸有情，所應往結生之處，故名趣也。毗曇論云：趣，到義。謂彼善惡業因，能令有情到其生處。又道義，故名六道矣。
毗婆沙論云：諸趣最勝故，光明照耀故，名天也。智度論云：有四種天，一、生天，謂四天王等已上天也。二、名天，謂今國王稱天子。三、浄天，謂人中生諸聖人。四、生浄天，即上界生諸聖人也。
業報差别經云：具修增上十善，得生欲界散地天。若修有漏十善，以定相應，生色界天。若離色修，遠離身口，以定相應，生無色界。正法念處經云：因持戒，不殺、不盜、不婬，由此三善，得生天。辯意長者子經云：有五事得生天：一、不殺物命，令衆生安樂；二、賢良不盜，布施無貪，濟諸窮乏；三、貞潔，不犯外色，男女護戒，奉齊精進；四、誠信不欺，護口四過；五、不飲酒。
大毗婆沙論云：梵云末奴沙，以能用意思惟，觀察所作事故。或多憍慢，或能寂静意，故名人。阿毗曇論云：何故人道名摩㝹沙？此有八義：一、聰明，二、爲勝，三、意微細，四、正覺，五、智慧增上，六、能别虚實，七、聖道正器，八、聰明業所生故。
業報差别經云：由先造增上、下品身語意妙行故，生人道。辯意經云：有五事，得生人中，得人尊貴：一、施惠普廣，二、敬禮三寶及長者，三、忍辱無嗔，四、柔和謙下，五、博聞經戒。又有五事：一、布施貧窮，二、持戒不犯十惡，三、忍辱不亂，四、精進勸化，五、一心奉孝盡忠。此五事生人中，大富長壽，端正威德，爲人敬仰。有五事生人中卑賤：一、憍慢，二、於二親剛强無恪，三、放逸不禮事三寶，四、盜竊以爲生活，五、負債不償。又有五事生人中，口氣香潔，身心安樂，爲人稱譽，不爲誹謗：一、至誠不欺於人，二、誦經，三、護戒，四、教人遠惡就善，五、不求人長短。又有五事，生人中常被誹謗，爲人所憎，形體醜惡，心意不安，常懷恐怖：一、常無至誠，欺詐於人，二、衆中説法者而誹謗之，三、見諸同學而輕試之，四、不見他事而爲作過，五、鬭亂兩舌。人道三勝：一、勇猛，二、憶念，三、梵行。此三勝，生天人。
菩薩藏經云：人有十苦之所逼迫：一、生苦，二、老苦，三、病苦，四、死苦，五、愁苦，六、怨苦，七、苦受，八、憂苦，九、病惱，十、流轉大苦。人胎藏八位，瑜伽論云：一、羯羅籃，二、遏部曇，三、閉尸，四、鍵南，五、鉢羅奢佉，六、毛髮爪位，七、根位，八、形位。又，十時：膜時、泡時、皰時、肉團時、五枝時、嬰孩時、童子時、少年時、盛壯時、衰老時。
大威德陀羅尼經云：於生死迷惑流轉，住不正道，故名凡夫。梵云婆羅，隋言毛道，謂行心不定，猶如輕毛，隨風東西故。又有二種：一、嬰兒凡夫，謂無智慧故；二、愚暗凡夫，頑鈍不可教故。佛性論云：凡夫以身見爲性。
長阿含經云：一、生相，謂五陰興起，已得命根。二、老相，謂生壽向盡，餘命無幾。三、病相，謂衆痛迫切，存亡無期。四、死相，謂盡也，風先火次，諸根敗壞，存亡異趣故。
正法念經云：一、少年，二、安隱，三、壽命，四、具足。如是四法，必定别離，智者常須觀察。
立世論云：梵音泥黎耶，此云無喜樂。毗婆沙論云：泥犁迦，秦言無去處。大毗婆沙論云捺洛迦，此云不可樂。論：問：何故名捺洛迦？答：是那洛迦所趣故，是中有那洛迦故，名捺洛迦。彼諸有情，無悦、無愛、無味、無利、無喜樂故，名那洛迦也。今稱地獄者，地，底也，下也，謂萬物之中，最在底下也。獄，局也，謂拘局不得自在故。三法度人經云：地獄有三種。一、熱，有一十八所。二、寒，有一十八所。三、邊，又名輕繫，又名孤獨，此有三别：一、山間，二、水中，三、曠野。
婆沙論云：由先時造作增上暴惡、身語意惡行生彼。辯意經云：有五事，死入地獄：一、不信三寶而行誹謗，輕毁聖道；二、破壞佛寺；三、四輩轉相誹謗，不計殃罪，無敬順意；四、無有君臣父母；五、已得爲道，不順師教而自貢高，輕慢謗師。
立世論云：梵語底栗車，此云畜生。大婆沙論云傍生，謂其形傍故。
業報差别經云：具造十業，生畜生：一、身惡，二、口惡，三、意惡，四、從貪起惡，五、從嗔起惡，六、從癡起惡，七、毁駡衆生，八、惱害衆生，九、施不浄物，十、邪婬。辯意經云：有五事作畜生：一、犯戒私竊，二、負債不還，三、殺生，四、不喜聽受經法，五、常以因緣艱難齋會。
西域記云：俗書春秋有三塗危險之處，借此名也。塗猶道，非謂塗炭之義。若依梵語，云阿波那伽低，此云惡道。道是因義，由履而行。
一、地獄，二、餓鬼，三、畜生，四、北洲，五、無想天，六、佛前後，七、世智辯聰，八、生盲瘖瘂。
又云阿須倫。海龍王經：此云無善神。大毗婆沙論云阿素洛，此云非天。又素洛是端正義，阿是非義，謂身形不端正故。楞嚴經云：若於鬼道以護法力，成通入空，從卵而生，鬼趣攝。若天中降德貶墜，其所卜居，鄰於日月，從胎而生，人趣所攝。若執持世界，力洞無畏，能與梵王及天帝釋、四天争權，因變化有，天趣所攝。有一類下劣，生大海心，沉水穴口，旦遊虚空，暮歸水宿，因濕氣生，畜生趣攝。
諸經論多由瞋、慢及疑三種因生。
梵音閻摩羅，此云遮，謂遮令不造惡故。瑜伽論問：燄摩王爲能損害，爲能饒益，名法王？答：由饒益衆生故。若諸衆生執到王所，令憶念故，遂爲現彼相似之身，告言：汝等自作，當受其果。由感那洛迦，新業更不積集，故業盡已，脱那洛迦，是故燄摩，由能饒益諸衆生故，名法王。
梵云僕呼善那，此云衆生，謂衆緣所生故。祐法師云：衆共生世，故名衆生。唐三藏譯名有情，謂一切無情物，皆假衆緣生，今簡去無情，故云有情。證契大乘經云：衆生者何義？佛言：是情想和合，所謂地、水、火、風，空、識、名、色、界、入、緣起及因、業、果，會對而生故。楞伽經云：一切衆生，無明爲根，住於愛，隨業流運。
梵音質多，又唧多，此是緣慮義。唯識論云：集起名心，即第八識也。中陰經偈云：心爲人毒本，善惡隨其形。行善即趣善，行惡即趣惡。正法念經云：一切法行主，所謂彼心是。又云：一切善不善法，心爲根本。心地者，佛言三界之中，以心爲主。衆生之心，猶如大地，五穀五果，從大地生。如是心法，生世出世善惡五趣三乘，以是因緣，三界唯心，故名心地。
效也。白虎通云：學，覺也，覺悟所不知也。中論云：昔之君子，成德立身，身没而名不朽，其故何也？學也。學者，所以疏神達思，怡情治性，聖人之上務也。學猶飾也，器不飾則無以爲美觀，人不學則無以有懿德。志者，學之師也。學者，患志之不立。故篇目志學焉。僧史略云：夫學不厭博，有所不知，蓋闕如也。此土高僧，能攝異宗者，率由博學之故也。
毗奈耶云：佛説有二種學業：一、讀誦，二、禪思。鈔云：五夏已前，依人受學律藏。五夏已後，應學無人我法。
僧祇律云：學有三種：一、增上戒學，二、增上定學，三、增上慧學。
毗奈耶云：因舍利子降伏撥無後世外道，佛聽比丘學外論，仍須是明慧强記者方可。於一日分三時，初中二分，讀誦佛經，至晚讀外書。是故祇垣中有書院，其中置大千界不同文書。佛許比丘遍讀，爲降外道故，不許依其見解。地持論云：若聰明上智，能速受學者，於日月中，常以二分學佛法，一分學外典。
五分律云：比丘差次，不知書記。佛聽學書，不得爲好而廢道業。
般若經云：禪學謂開智，講學謂之演智。
法苑云：莊子曰：人而不學，謂之視肉。學而不行，謂之撮囊。
齊高僧僧範，善解群書，號府庫。
吴支謙，字恭明，號智囊。高僧傳云：祇洹寺三千僧，皆號奘法師爲智囊。
陳高僧惠榮，講學縱横，號義龍。
高僧道光，在江東研窮義理，號義虎。
隋高僧法願，大明律藏，詞辯高亮，彭亨難敵，號律虎。
高僧智琰，與安法師及遍知三藏結交，慧解相敵，號三英。才兼百人曰英。
高僧僧慧，與暢法師長講三藏，號二傑。隋高僧敬脱，號僧傑。
道安法師在襄陽，因習鑿齒來謁云：四海習鑿齒，答云：彌天釋道安。
長安常、辯二法師爲上京之法匠，嗟賞奘法師曰：汝可謂釋門千里駒也。
婆沙論云：能解諸法義，見一切法空義，名義天。
高僧曇顯，山東、江表，號爲學海。
並五印度學人稱奘法師。
隋虎丘惠聚法師，汝南周弘正常嘉歎也。
隋高僧志念有學名，當時號也。
經云：阿難領受佛法，如寫瓶水，傳之别器，更無遺餘。瓶器雖殊，水則無别。
肇云：自行化彼，則功德彌增，法光不絶，亦名無盡燈。
西域記云：西天十五祖迦那提婆初謁龍猛菩薩，猛以鉢滿盛水，令弟子持示之。提婆見，默以針投之。弟子持返。猛問：彼何辭乎？答：默，但投針。猛曰：智矣，若人也！宜速命入，於斯際會。
高僧法安，身長八尺，有三絶：一、風儀挺特，二、解義窮深，三、精進潔己。
高僧洪偃，博學内外。凡所著述，皆封入秘閣，時號四絶：一、貌，二、義，三、詩，四、書。
羅什答遠法師書云：夫財有五備，謂福、戒、博聞、辯才、深智，兼之者道隆，未具者凝滯，仁者備之。
隋彦琮法師云：夫預翻譯，有八備、十條：一、誠心受法，志在益人；二、將踐勝場，先牢戒足；三、文詮三藏，義貫五乘；四、傍涉文史，工綴典詞，不過魯拙；五、襟抱平恕，器量虚融，不好專執，沉於道術，淡於名利，不欲高衒；六、要識梵言；七、不墜彼學；八、博閲蒼雅，粗諳篆隸，不昧此文。十條者：一、句韻，二、問答，三、名義，四、經論，五、歌頌，六、咒功，七、品題，八、專業，九、字部，十、字聲。
晉吉友法師永嘉中到江左，丞相王導一見奇之，以爲吾之徒也。因此名顯。
高僧無垢眼，又云青眼律師，初譯出十誦律，京師僧尼競寫，諺云：都人繕寫，紙貴如玉。
僧叡年二十二，博解經論禪觀，能講説，司徒姚崇重之。時姚興猶未識，問崇曰：叡也如何？崇曰：可謂鄴衛松柏。及興相見語論，觀之才器，興曰：乃是四海標領。
高僧慧約學窮内外，何尚之所重。竟陵文宣王出鎮禹穴，時有名僧在座，約年夏未隆，王見，斂躬盡禮。衆不悦，王曰：此上人方爲釋門領袖。
高僧支孝龍，博通内外，阮瞻等名士，並爲知己，呼爲八達。
高僧真觀，有八能，謂義、導、書、詩、辯、貌、聲、棊。
道安號彌天釋，學贍内外。符堅於藍田獲一大鼎，邊有篆字，朝廷人不識，乃問於安。安曰：魯襄公所鑄。堅敕三館，有疑皆問安師。
高僧敬脱，遊學時擔一筆，長三尺，大如臂。有人乞書，大小字隨筆而成，曾無脩飾，觀者無厭。
支遁，字道林。晉哀帝請住東安寺。郄超、孫綽等一代名士，皆爲塵外之交。日造其室，皆推遁談諧爲上首。
高僧法開，以義解知名天下，與謝安、王文度等爲文學之友。孫綽曰：深通内外，才華贍逸，其在開乎？
惠隆，學窮義理，宋代名賢多爲交友。而節操容貌，有若寒松。時周顒謂曰：隆法師蕭散森疏，若霜下松竹。
慧休，姓湯，工於風雅，嘗吟詩曰：日暮碧雲合，佳人殊未來。
此土第二祖，本名神光，更名惠可。初參達磨，立在雪中。
高僧惠韶，學於綽公，獨貧于衆，撒被寫論，忍寒聽講，大曉文義。
道超苦學，獨居一室，以儒釋經典環座，手不釋卷，任塵擁室。時中書吴郡張率問曰：蟲鳴塵擁，安得無忤？超曰：蟲聲足代蕭管，塵土滿室，未暇掃也。
高僧法雅，善内外學，多俗士咨禀，以經義難解，雅將比擬外書，爲生解之例，謂之格義。
增一經云：有妙香三種，謂多聞香、戒香、施香。此三香，逆風、順風，無不聞之，最勝無等。
寶林傳云：祖師難提至摩提國，一日，有風西來，占曰：此道風也，必有道人至。果得伽耶舍多至。
法苑云：弘始三年，姚興園中植葱。一日，皆變爲薤。占之，合有智人至。果得羅什法師來。
肇法師云：雖解深義，未爲心用，尊己慢人，不能誨益，此學者之外患也。因其所解而取相分别，雖曰爲解，未合真解，此學者之内患也。
法苑云：論衡曰：手中無錢，之市决貨，貨主必不與也。夫胸中無學，亦猶手中無錢也。
説苑云：晉平公問師曠曰：吾年七十，欲學，恐已暮矣。對曰：暮，何不炳燭乎？臣聞少而學者，如日出之陽。壯而學者，如日中之光。老而學者，如炳燭之明，孰與昧行乎？平公曰：善哉。
法苑云：今有淺學之人，自謂智出於衆，起大憍慢，放誕形容，陵滅一切，籠罩天地，箕踞於師長之前，叱吒於尊者之側。道本和合，恭順爲僧。既心貌乖返，豈成寶也？慎之哉！
毗奈耶律云：説者，彰表、開導之義也。今稱講者，説文云：講，和解、論議。廣雅云：讀也。顧野王云：解説、談議也，訓誥也。
唯識論云：謂耳根發識，領受曰聞也。即沉思静意，屬耳於法也。法苑云：有三品，以神聽爲上，以心聽爲中，以耳聽爲下。
中觀論云：真法及説者、聽者難得故。涅槃經云：一、樂説難，二、樂聞難。
十住婆沙論云：欲升高座，先應恭敬禮拜大衆，然後升。
大法炬陀羅尼經云：夫法師者，常應如是思惟：我今所處，即如來師子之座，宜應忍默慈慜，愛語謙下，將護衆心。若懷嗔妬，心存勝負，獲大重罪。慈心説法，成大功德，能令佛法久住於世。凡所生處，常得值佛，能消種種供養，應慚愧，勿生貪心，不得我慢，無令消滅施主善根。
瑜伽論云：一、可喜樂言，二、善開發言，三、善釋難言，四、善分析言，五、善順入言，六、引餘證言，七、勝辯才言，八、隨宗言。
顯揚論云：一、美妙語，二、顯了語，三、易解語，四、樂聞語，五、無依語，六、不逆語，七、無邊語，八、上首語。
佛藏經云：自未證法而在高座爲人説者，法墮地獄。十誦律云：若自解未明，於法有疑者，則不得爲人説，恐有錯傳之失，彼此得罪。華嚴經云：於甚深法，心生慳恡，有堪化者，而不爲説，若得財利，恭敬供養，雖非法器，而强爲説。
未曾有經云：若多少有聞，自大以憍人，如彼盲執燭，照彼不自明。
十地論云：説法利他，有三時益：一、聞時，二、修行時，三、轉生時。
賢者五福經云：説法得五福：一、當生長壽，由聽者不殺故；二、得大富，由聽者不盜故；三、得端正，由聽者和氣故；四、得名譽，由聽者皈依三寶故；五、得聰明，由聽者曉了妙慧故。
佛本行經云：時諸比丘集一堂内，有二比丘説法，是故相妨，即造二堂。以比近故，迭相誘引，往來交雜亂衆。佛制：今後不得共一堂及二堂相近，亦不得彼堂來此堂，此堂詣彼堂，不得憎惡法門。
大法炬陀羅尼經云：法師説法時，有羅刹女名愛欲，常來惑法師，令心散亂。是故説法處，常須置如來像，香華供養，勿令斷絶。彼羅刹女見已，即自迷亂，不能爲障。
梁僧旻法師講次謂衆曰：昔彌天道安每講，於定座後，常使都講爲含靈轉經，此事久廢。既是前脩勝業，欲屈大衆各誦觀音經一卷，於是闔座忻然，遠近相習耳。今亦念佛是也。
肆者，所以陳貨鬻之物也。因後漢張楷，字公超，學徒隨之，所居爲市，故今學處稱肆焉。
釋氏呼學院爲省者，高僧傳云：佛陀耶舍初至，姚興别立新省於逍遥園待之。韻注云：省，署也。
絳，赤色也。范曄後漢書云：馬融達生任性，不拘儒者之節。常坐高堂，施絳帳，前授生徒，後列女樂，或稱馬帳。又晉書宣文君宋氏，即韋逞母也，立講堂，隔絳紗幔授學徒。
高僧慧持，即遠法師之弟也，性格清峻，解行並高，領徒千人。凡有升堂、入室者，皆號登龍門。
寶林傳云：西天第五祖優波毱多有石室，縱十八肘，廣十二肘，受學者有一得道，則擲一四寸籌於室中，籌遂滿室。至毱多滅度，將室中籌茶毗之。
曲禮云：非飲食之客，席間函丈。
即法師對揚之人也。梁武帝每講經，詔枳園寺法彪爲都講。彪先舉一問，帝方鼓舌端。載索載徵，隨問隨答。晉支遁至越，王羲之請講維摩經，以許詢爲都講。詢發一問，衆謂遁無以答。遁答一義，衆謂詢無所難。今之都講，但舉唱經文，而亡擊問也。
講經，即曹魏時朱士行講道行般若爲始也。尼講，以東晉道馨講法華、維摩二經爲始也。講律，即元魏世法聰爲始。聰但手披目閲，敷揚四分律。有門人道覆，旋聽旋抄，漸成疏焉。講論，即羅什授嵩法師成實論爲始也。
廣百論云：要具三德，名法器：一、禀性柔和，無有偏黨。常自審察，不貪己利。二、常希勝解，求法無厭，不守己分而生喜足。三、爲性聰惠，於善惡言，能正了知得失差别。若無如是三德，雖有師資，終無勝利。
治禪經後序云：天竺大乘沙門佛陀斯那天才特拔，諸國獨步，内外綜博，無籍不練，世人咸曰人中師子。
齊高僧僧印，善講經論，稱法匠。
法安，年十八，講涅槃經。張永問年幾，永歎曰：昔扶風朱勃年十二，能讀書，人號才童。今安公，可曰義少。
隋高僧敬脱稱也。
齊僧粲號也。
西秦惠嵩善阿毗曇論，時重號之。
梁惠超學經論，明解宏達，博贍内外，武帝敕爲壽光殿學士。
梁僧盛，講衆經論，爲時元匠，特精外典，爲群儒所憚。
慧約爲梁武帝戒師。
梁法雲講次，天華散墜。又唐西京勝光寺道宗講時，天華旋遶講堂，飛流户内，但不委地，久之還無。
智文善講律，方舉麈尾，兩箇山峰俱落。
羅什謂姚興曰：融公是聰明釋子。
曇影，姚興禮重，見其超拔群士，每謂羅什曰：影法師真爲此國風流標表之道人矣。
西域記云：講宣一部，乃免知事。講二部，加上房資具。講三部，差侍者祗承。講四部，給浄人。講五部，乘輿。
鳩摩羅什，秦云童壽。昔在龜兹，王爲造金師子座，以大秦錦褥鋪之，請什坐説法。
法律三昧經云：一、學不知善權方便，輕慢師友，無有一心，其意數轉。二、學不精進，無有道力，但貪名譽，望人敬待。三、學所事師，不念勤苦，當得成就，虚飾貢高。四、好學外道，反持異術，比佛深經，言道同等。菩薩戒經云：爲名譽聚徒，名魔弟子。
瑜伽論云：於諸境界，深起耽著，名貪。諸煩惱中，貪爲最勝。阿毗達磨論云：貪者，三界愛爲體，生衆苦爲業。法藴足論云：佛言：汝等若能永斷一法，保汝定得不還果。一法者，貪也。六度集經云：佛因中曾作鴿王，誡諸鴿曰：佛經衆戒，貪爲元首。貪以致榮者，猶餓夫獲毒饍，得志之樂，其久若電。衆苦困己，其有億載。
希須爲義。雜阿含經云：佛言：若衆生所有苦生，彼一切皆以欲爲本。增一經云：欲生諸煩惱，欲爲生苦本。瑜伽云：諸煩惱中，貪爲最勝。於貪中，欲貪爲勝，生諸苦故。集論云：此法生時，相不寂静。由此生故，身心相續，不寂静轉。
涅槃經云：一、惡欲。若比丘欲爲一切大衆上首，令一切僧隨我，令四衆皆供養恭敬、讚歎尊重我。若爲説法，皆信受，令我大得衣食屋宅等。二、大欲。若比丘生欲心，當令四衆知我得初住，乃至四無礙智，爲利養故。三、欲欲。若比丘欲生梵天，乃至刹利家，得自在故。
謂色、聲、香、味、觸也。智論云：五欲名華箭，又名五箭，破種種善事故。行者當訶云：哀哉衆生，常爲五欲所惱而求不已！將墜大坑，得之轉劇，如火炙疥。五欲無益，如狗咬骨。五欲增諍，如鳥競肉。五欲燒人，如逆風執炬。五欲害人，如踐毒蛇。五欲無實，如夢所得。五欲不久，如假借須臾。此五欲，得暫時樂，失時大苦。雜阿含云：聞陀梵志問阿難言：汝以何義於佛教出家？答：爲斷惡生善故。又問：斷何惡？答：斷貪欲瞋癡。問：此有何過患？答：欲愛染著，能生惱亂。於現在世，增長惡法，憂悲苦惱，由之而生。未來世中，亦復如是。
逼迫爲性，由彼貪欲，乃生苦故。佛地論云：惡事有二種：一者衆生，二者土地。且衆生有八苦：一、生苦，二、老苦，三、病苦，四、死苦，五、愛别離苦，六、所求不得苦，七、冤憎會苦，八、憂悲苦；二土地者，如説國土多寒、多熱、無救護、多飢、多病等。法句經云：天下之苦，莫過有身。飢渴寒熱，瞋恚驚怖，色欲怨禍，皆由於身。夫身者，衆苦之本，禍患之源。勞心極慮，憂畏萬端。三界蠕動，更苦殘害。吾我縛著，生死不息，皆由於身與欲。離世當求寂滅，攝心守正，泊然無想，可得泥洹，此最爲樂。身苦偈云：乘騎疲極故，求索住立處。住立疲極故，求索坐息處。坐久疲極故，求索安卧處。衆苦從作生，初樂後則苦。視瞬息出入，屈身坐卧起，行立及往來，此事無不苦。
佛地論云：一、不活畏，二、惡名畏，三、死畏，四、趣畏，五、怯畏。妙色王經云：由愛故生憂，由愛故生怖。别離於愛者，無憂亦無怖。
喜、怒、憂、懼、愛、憎、欲。
利、衰、毁、譽、稱、譏、苦、樂。佛地論云：得可意事名利，失可意事名衰，不現前誹撥名毁，不現前讚美名譽，現前讚美名稱，現前誹撥名譏，逼惱身心名苦，適悦身心名樂。
師子吼菩薩問云：少欲知足，有何差别？佛言：少欲者，不求不取。知足者，得少不悔恨。正法念處經云：沙門法中第一勝者，所謂知足。婆沙論云：佛法以少欲爲本，爲俗利故，則道利不成。遺教經云：比丘當知，多欲之人，多求利故，苦惱亦多。少欲之人，無求無取，則無此患。少欲能生諸功德，則無諂曲以求人意。少欲者，心則坦然，無所憂懼，觸事有餘。比丘爲脱諸苦惱，當觀知足之法，則是富樂安隱之處。
一、儉素歡喜，能引少欲樂。二、積集梵行歡喜，能引遠離樂。三、無悔歡喜，能引三摩地樂。四、樂斷樂修歡喜，能引三菩提樂。
凡富貴、貧賤、好醜、得失，皆是過去自造善惡業種子，總别依正果也，皆由第八識相分所變。故云相分已定，鬼神不能移也。優婆塞戒經云：智者了知是業果，云何説言時節星宿，自在天作耶？若是時節星宿因緣者，天下有同時同宿生，云何復有一人受苦，一人受樂，一人是男，一人是女耶？正法念經云：善不善業，衆生自作，非星宿作。
能斷金剛論云：定名静，以得禪者，説名寂静。寂静有二種：一、心寂静，二、身寂静。今以四句料簡：一、有身欲寂静而心不寂静，謂貪欲比丘林下坐禪。二、有心寂静而身不寂静，謂無貪瞋比丘親近王臣。三、有身心俱寂静，謂諸聖人。四、身心俱不寂静，謂凡夫。
智論云：一切禪定攝心，皆名三摩提，秦言正心行處，謂是心從無始已來，常曲不端，得是正心行處，心則端直，如蛇入竹筒内。
阿毗曇論云：何名禪？答：謂以斷結正觀名禪。
三千威儀經云：坐禪有十事：一、當隨時，謂四時也。二、得安牀，謂禪牀也。三、軟座，毛座也。四、閑處，謂山間樹下也。五、得善知識，謂好伴也。六、善檀越，謂不外求也。七、善意，謂能觀也。八、善藥，謂伏意也。九、能服藥，謂不念萬物也。十、得善助，謂畜禪帶也。
此坐禪資具也。經云：用韋爲之，廣一尺，長八尺。頭有鈎，從後轉向前，拘兩膝令不動。故爲乍習坐禪，易倦，用此檢身助力，故名善助。用罷，屏處藏之。
木版爲之，形量似笏，中作孔，施細串於耳下，頭戴去額四指。坐禪人若昏睡頭傾，則墮以自警。
今呼禪版。毗奈耶攝頌曰：倚版爲除勞，僧私皆許畜。
智度論云：更與骨人，令坐禪者觀之。即今畫作枯骨幀子是也。
以竹葦爲之，用物包一頭，令下座執行，坐禪昏睡，以軟頭點之。
毛毬也。有睡者，擲之令覺。
又作燕坐，安也，安息貌也。月燈三昧經云：住於宴坐，有十利益：一、其心不濁，二、住不放逸，三、諸佛愛念，四、信正覺行，五、於佛智不疑，六、知恩，七、不謗，八、善防禁，九、到調伏地，十、證無礙智。
毗婆沙論云：佛法有二柱，能持佛法：一者學問，二者坐禪。
十誦律云：一、鬭諍，二、助諍，三、犯罪諍，四、常所行事諍。毗尼母云：二人共競名鬭，徒黨相助名諍，往徹僧者名言，各説其理名訟。
毗尼母云：一、瞋恚，謂面色變異，令人可怖。二、惱害，謂害他生惱故。三、幻僞，謂詐作事。四、慳嫉，謂貪己物不與人曰慳，見他有得生惱曰嫉。五、見取，謂己所見、所作皆是，他所見、所作不是。六、邊邪二見，謂見續爲常，見滅爲斷，是邊見也。謗無因果，是邪見。
法句經云：佛言：爲沙門不念精進，攝身口意，三毒垢穢，充滿胸懷，如洗足水，不可復用。又云：雖爲沙門，口無誠信，心性剛强，曾受惡名，亦如澡盤，不堪盛食。
根本毗奈耶云：有苾芻二人，决擇義理。小者訶大者，大者退入房中，瞋火所燒，尋即命終，身變爲毒蛇，欲螫小者。時佛以大悲心，至其房，令小者懺悔：汝可作昔日苾芻想作禮。佛爲蛇説法云：賢首，汝於我所，已修浄行，合生天上。由瞋火所燒，今作毒蛇。汝應知諸行無常，諸法無我，涅槃寂静。蛇聞法已，即命終住天。瑞應經云：痛哉世間人，共争不急事。於此極惡中，勤身苦營務。雖求不能得，徒役身心勞。死墮苦海中，自當無代者。南山鈔云：凡欲責他，先自量己，内心喜怒，若有嫌恨，但自抑忍，火從内發，先自焚身。
五分律云：一、兇惡，二、後悔恨，三、多人不愛，四、惡聲流布，五、死墮惡道。
瑜珈論：云何名忍？自無憤勃，不報他怨，故名忍。由二因緣，諸出家者，力勵受行，速能證沙門義利。何等爲二因緣？一、忍辱，二、柔和。言忍辱者，謂於他怨，終無返報。柔和者，謂心無憤，性不惱他。攝論云：忍能生自他平和事，謂自身不爲瞋恚過失所染，即是自平和。既不憤恨，不生他苦，即是他平和。六度集經云：夫忍者，萬福之源也。正法念處經云：忍者，第一善法，第一清浄，佛所讚嘆。忍有二種：一、法忍。緣法道行，思惟白法，善道勝故能忍。二、生忍。謂欲起瞋恚，忍令不起，知瞋過故。
中阿含經云：佛告比丘：若以諍止諍，至竟不見止。唯忍能止諍，是法真尊貴。長阿含經云：天帝釋偈云：我常言智者，不應與愚諍，愚駡而智默，則爲勝彼愚。
攝論云：由觀五義，以滅瞋恚：一、觀一切衆生，無始以來，於我有恩；二、觀一切衆生，常念念滅；三、觀唯法，無有衆生，何者能損所損？四、觀一切衆生，皆自受苦，云何復加之以苦？五、觀一切衆生，皆是我子，云何欲生損害？
雜寶藏經云：若人行忍，則有五德：一、無恨，二、無訶，三、衆人愛，四、有好名，五、生善道。
賢愚經云：比丘於十二入，思惟無量，生死無常。又思惟地獄之苦，及諸畜生更相殘害，餓鬼飢渴，衆苦所逼；思惟人中四方馳求，天上敗壞。如是五道身心之苦，無有樂處。觀此五陰，無常、苦、空、無我不實。譬如空村無有居民。如是五陰，皆空無我，以無常火，燒諸世間。諸佛弟子常作此觀，云何得起一切煩惱？
報恩經云：人生世間，禍從口生。當護於口，甚於猛火。猛火能燒一世，惡口燒無數世。猛火燒世間財，惡口燒七聖財。是故一切衆生，禍從口生，口舌者，鑿身之斧也。
法苑云：恨他起謗，自加塗炭，且唇爲弓，心慮爲弦，音聲是箭，長夜空發，徒染身口，特須自省，緘口慎心也。
今稱行脚，未見其典。毗奈耶律云：如世尊言，五法成就，五夏已滿，得離依止，遊行人間。五法者：一、識犯，二、識非犯，三、識輕，四、識重，五、於别解脱經，善知通塞，能持能誦。優波離問佛：有滿四夏，善五法，得遊行否？佛言：不得，以五夏爲定量。又問：有滿五夏，未閑五法，得否？佛言：不得，以五法成就爲定量故。
今僧遊行，嘉稱飛錫。此因高僧隱峰遊五臺、出淮西，擲錫飛空而往也。若西天得道僧，往來多是飛錫。
增一經云：衆僧如彼大海，流河决水，以入乎海，便滅本名，但有大海之名。
五分律云：佛言：入衆應以五法：一、下意，二、慈心，三、恭敬，四、知次第，五、不説餘事。
制者，即今叢林規繩也。毗奈耶云：凡客比丘入寺，應問舊住：此中僧伽有何制令？若不問者，得突吉羅罪。舊住不告者，罪同。
十誦律云：有客比丘來，應問訊，與擔衣鉢入寺。
南山鈔云：先於户外，預安静心。律云：以五法：一、慈心，二、應自卑下，如拭塵巾，推直於他，引曲向己。常省己過，不説彼短。三、應知起坐。若見上座，不應安坐；若見下座，不應起立。四、在僧中，不爲雜語談世俗事。若自説法，若請他説。五、見僧中有不可事，心不安忍，應作默然。
今僧止所住處，名掛錫者，凡西天比丘，行必持錫杖，持錫有二十五威儀，凡至室中，不得著地，必掛於壁牙上，故云掛錫。
經、律中皆以行、住、坐、卧名四威儀，其它動止，皆四所攝。
南山鈔云：形心静攝曰安，要期此住曰居。律制三時，偏約夏月者，一、無事遊行，妨修出世業。二、損物命，違慈實深。三、所爲既非，故招世謗。宣律師四分羯磨云：三安居，謂前、中、後也。律有比丘四月十六日欲安居，不至所在，十七日方到。佛言：聽後安居。即五月十六日也。明了論云：無五過處得安居：一、太遠聚落，求須難得，二、太近城市，妨修出世道，三、多蟲蟻，自他兩損，四、無可依人，五、無施主供給衣藥。並不可安居。
即釋氏法歲也。凡序長幼，必問夏臘，多者爲長。故云天竺以臘人爲驗焉。經音疏、增輝記皆云：臘，接也。今釋氏自四月十六日前安居入制，至七月十五日爲受臘之日，若俗歲除日也。至十六日，是五分法身生養之日，名新歲也。自夏九旬，統名法歲矣。
十誦云：好惡相教，以三語自恣。鈔云：九旬之内，人多迷己，不自見過。理宜仰憑清衆，垂慈示誨，縱宣己罪，恣僧舉過，内彰無私隱，外顯有瑕疵，身口託於他人，故曰自恣。
梵語具云迦栗提迦，即九月望宿名也。謂西國三月安居，至九月十六日解後，安居比丘行化故，取望宿爲名也。
慈恩解云：西域地濕，疊塼爲道，於中往來，如布之經，故曰經行。十誦律云：經行有五利：一、勦健，二、有力，三、不病，四、消食，五、意堅固。三千威儀經：有五處可經行：一、閑處，二、户前，三、講堂前，四、塔下，五、閣下。
瑜伽論云：終不嗤笑、輕弄於他，令他赧愧，不安穩住。終不現前，毁他所愛，讚他非愛。非情交者，不吐實誠，不屢希望，知量而受。若先許應他飲食等，終無假托，不赴先期。龍王經云：有三事常在安隱：謂不剛硬、不諛、不諂，除貪嫉，見人得供養，代其歡喜。
佛在逝多林，見地不浄，欲令樂福衆生，於勝福田植浄業故，佛即自執篲欲掃。時大聲聞見，皆執篲共掃。佛言：凡掃地，有五勝利：一、自心清浄，二、令他心清浄，三、諸天歡喜，四、植端正業，五、命終當生天上。阿含經云：佛教朱利槃特誦掃箒字，復教執掃箒。佛言：汝誦此字，爲目何等？然此掃箒，復名除垢。槃特作是思惟：垢者，灰土瓦石也。除者，清浄也。佛以此教誨我，令思惟結縛是垢，智慧是除。今可以智慧之箒，除結縛垢，因此便成阿羅漢。增一經云：夫掃地有五事不得福：謂不知逆風、不知順風、不作聚、不除糞、不浄潔。四分云：逆風掃，不滅迹，不除糞，不復箒本處。正法念經云：若掃如來塔，命終生意躁天身，香氣熏百由旬。
僧祇云：若大會多出幢蓋，若卒風雨至，一切同力收拾，不得云我是行去聲。人大德等，應隨近房安置，不得護房，應爲抖擻疊舉。
僧祇云：燃燈不得卒入房，應先在外唱言：諸大德燈入。至滅燈時，亦不得卒滅，先以手遮燈，告曰：滅燈。衆若默，方可滅。不得用口吹，當將筯敧燼折去之。
僧祇云：若他禮佛、誦經、寫經、授經時，並不得禮。又云：禮人不得對佛。又，夜闇僻處，不得禮人。恐涉嫌疑。五分律云：相瞋人，不得於屏處禮拜。四分律云：飲食、噉果、説法、漱口、嚼楊枝、剃髮、裸身、大小行時，並不得禮。
僧祇云：一、損眼，二、壞色，三、身羸，四、衣垢，五、壞卧具，六、生犯戒緣，七、增俗話。
僧祇云：若在僧中嚏者，不得放聲，應以手遮口，勿令涕唾污比座。
涅槃經云：爪長，破戒之相。文殊問經云：爪許長一穬麥，爲搔癢故。
涅槃經云：髮長，破戒之相。文殊問經云：髮長二指當剃。剃髮次第有四：第一、上座，二、髮長人，三、若偕長，聽先洗人，四、有緣人。已上四人，應相度尊卑急緩，推讓先之。
寶雲經云：欲卧，身向右邊，累足，以法衣覆身，正念正知，起明了想，但爲長養諸根大種故。瑜伽論：問曰：何緣右脇而卧？答：與師子王法相似，一切獸中，勇捍堅猛，最爲第一。苾芻亦爾，發勤精進，勇捍堅猛，最第一。由是因緣，與師子卧法相似。如是卧時，身無掉亂，念無忘失，睡不極重，不見惡夢故。
卧之垂熟也。此是心所法中，四不定一也。令人不自在，昧略爲性，障染爲業。發覺浄心經：有二十種睡眠過患：一、懶墮，二、身體沉重，三、皮膚不浄，四、皮内麤澀，五、諸大穢濁，威德薄少，六、飲食不消，七、體生瘡疤，八、多懈怠，九、增癡，十、智慧弱，十一、善欲疲倦，十二、常趣黑暗，十三、人不恭敬，十四、禀質愚癡，十五、多煩惱，十六、於善不樂，十七、白法減，十八、多驚怖，十九、見精進者毁辱之，二十、於衆被輕賤。十誦云：若鼾睡者，應起經行。不能者，屏處睡，不得惱衆。僧祇云：若比丘夜鼾睡，振動寱語，不作擾亂意，無罪。
雜集論云：謂羸瘦疲倦，身心沉重，思惟闇相，捨諸作務。或曾此時慣習，或他咒術所引，或動扇涼風吹等。
智度論云：春末夏初，以時熱故，小眠息，除食患故。
三千威儀經云：不得大欬、謦欬。咤、噴、㖑、歎息、思念世事，不得倚壁，欲起以時，若意走不定，當自責，即起經行。
往小便，文言可云私。毗尼母云：不聽於伽藍内處處小便，當聚一屏猥處，若瓦瓶、木桶埋地中，以物蓋覆，勿令有臭氣。五分云：許將小便器入房中，密塞口。房外，應滿盛水。優鉢祇王經云：伽藍法界内地，漫大小便，五百生墮拔波地獄。後二十劫，常遣肘手，把此穢地。
説文云：屏，蔽也。釋名曰：厠，雜也，雜厠其上也。或曰溷，溷濁也。或曰圊，圊清也。至穢之處，宜潔清故。今南方釋氏呼東司，未見其典。登厠，文言可云如。三千威儀經云：上厠有二十五法：一、欲登厠，當行，不得於道上禮人；二、不得受人禮；三、直視地；四、到門外三彈指；恐有人在内。五、已有人，不得逼；六、已登正彈指；乃至十七、不得將草劃地；十八、不得持草劃壁作字。又云：設見草土盡，當語主者，若自手取添爲善。虚空藏經云：若懺罪人，治厠八百日，能滅罪咎。
四分云洗穢，百一羯磨本云：如世尊説，勝義洗浄有三種：一、洗身，二、洗語，三、洗心。云何此中，但説不浄染污，教令洗耶？佛言：欲令除去臭氣，安樂住故。又，佛言：有染比丘，不得禮人，不得受人禮，違者得越法罪。染有二種：一、飲食染，二、不浄染。不浄染者，但是糞土、涎唾、污穢，及大小行來未洗者。佛言：汝等比丘，應可洗浄。三千威儀經云：比丘若不洗大小便，得突吉羅罪，亦不得坐僧牀座及禮三寶，亦不得受人禮拜。律云：凡洗浄用水，以右手執瓶，左手洗之。出外，先以灰滓摩手水洗，又用黄土三度摩擦水洗，又用皂角澡豆，皆洗至肘前。毗奈耶云：佛告苾芻，汝等當知，此是常行法，常須存意，如是洗浄，有大利益，令身潔浄，諸天敬奉。是故汝等若依我爲師者，咸應洗浄。若不洗者，不應遶塔、禮佛、讀經，不禮他，不受他禮，不應噉食、坐僧牀，不得入衆，由身不浄故，能令諸天見不生喜。所持咒法，皆無靈驗。若違者，得惡作罪。
顯揚聖教論云：讀誦經典，和敬師長，修承事業，瞻侍病患，互起慈心，請問聽法，精勤無墮。於諸聰慧同梵行者，躬自供事，奬勸他人，修行善品。及爲宣説深妙之法，入静密處，結加趺坐。大般涅槃經云：常修七事：一、歡悦和諧，猶如水乳。二、常共集會，講論經法。三、護持禁戒，不生犯想。四、恭敬於師及上座。五、料理愛敬阿練比丘。六、勸化檀越，修營三寶住處。七、勤加精進，守護佛法。若比丘行此七法，功德智慧，日就增進。
肇云：以慈心起身業；以慈心起口業；以慈心起意業；若得重養，與人共之；持戒清浄；修漏盡慧。若行此六法，則衆和順，無有乖諍。
法句經云：惡言駡詈，憍凌篾人。興起是行，嫉怨兹生。遜言順辭，尊敬於人。棄結忍惡，嫉怨自滅。是以言語者，必使己無患，亦不剋衆人，是爲能善言也。
雜阿含經云：佛在舍衛國，目連見一大身衆生，比丘之象，鐵葉爲衣，舉身火燃，以鐵鉢盛熱鐵丸食，乃問佛，佛言：此衆生迦葉佛時作比丘，好起諍訟，鬭亂衆僧，作諸口舌，令不和合，先住者厭惡捨去，未來者不來，緣斯罪故，已入地獄中，受無量苦。餘罪今受此身。
順正論云：善友者，能爲衆行本故。歡豫經云：賢友者，乃萬福之基也。現世免王者之牢獄，死則杜三塗之門户，升天得道，皆賢友之助矣。大莊嚴論云：若人親近有智善友，能令身心内外俱浄，斯則名爲真善丈夫。毗奈耶云：阿難白佛：善知識者，是半梵行。諸修行者，由善友力，方能成辦。佛言：是全梵行。若得善伴與其同住，乃至涅槃，無事不辦，故名全梵行。
孛經云：孛謂王曰：友有四品：一、如華友，謂好時插頭，萎時捐棄於地，見富貴則附，貧困則捨是也。二、如秤友，謂物重頭低，物輕則仰，有與則敬，無與則慢是也。三、如山友，譬如金山，鳥獸集之，毛羽蒙光，貴能榮人，富樂同歡是也。四、如地友，百穀財物，一切仰之，施給養護，恩厚不德是也。
因果經云：婆羅門優陀夷聰明多智，浄飯王敕爲太子友，白太子言：朋友有三要法：一者，見有失，輒相曉諫；二，見有好事，深生隨喜；三，在苦厄，不相棄捨。
龍王經云：一、不慢不諂，常加恭敬；二、柔和慎言；三、不自大；四、常受言教。
四分律云：具七法，方成親友：一、難作能作，二、難與能與，三、難忍能忍，四、密事相告，五、互相覆藏，六、遭苦不捨，七、貧窮不輕。
尸迦越經云：一、見作惡，往屏處曉諫呵止；二、所有急事，當奔赴救護；三、所有私語，不得説向他人；四、常相敬難；五、所有好事，當多少分與之。
音義云：謂常愚短，心不節慎，口無法言，惡人爲友，此名庸人。
佛本行經云：世尊與難陀比丘至魚肆，佛令難陀取少籍魚草，握少時棄之，令臭手，問之，難陀曰：唯有腥臭之氣。又至香店，令取裹香紙，掬少時棄之，復問難陀，答：唯聞香氣。佛語難陀：善友惡友相染習，亦復如是。若親善友，必定當得廣大名聞。
根本毗奈耶云：朋友不得因他語，便相棄捨。若聞他語，當善觀察。
伏覩聖朝頒賜大宋傳燈録云：禪門住持規式，自洪州百丈山大智禪師懷海創置也。略云：以禪宗自少室至曹溪已來，多居律寺。雖住别院，然於説法住持，未有規度，常爾介懷。博約折中，設於制範，務其儀也，遂創意别立禪居。凡具道眼，有可尊之德者，命爲長老。既爲化主，即處于方丈，同浄名之室，非私寢也。院不立佛殿，惟樹法堂，表佛祖所囑受，當代爲尊也。所裒學衆無多少、無高下，盡入僧中，依夏臘安排。設長連牀，施椸架，掛搭道具。卧必斜枕牀脣，右脇吉祥睡。以其坐禪既久，略偃息而已，具四威儀也。其入室請益之者，任其勤怠。闔院大衆，朝參夕聚。長老升堂，主事徒衆，雁立側聆。賓主問酬，激楊宗要，表依法而住也。齋粥二時均遍，務於節儉，表法食雙運也。行普請法，上下均力也。置十務，謂之寮舍。每一寮用首領一人，令各司其局也。或有假號竊服，混乎清衆，并别致喧撓之事，即堂維那，檢舉抽下本位掛搭單，擯出院者，貴安清衆也。或彼有重犯，即以拄杖杖之。對衆燒衣鉢道具，遣從偏門而出，示耻辱也。詳此一條，制有四益：一、不污清衆，生恭信故。二、不毁僧形，循佛制故。三、不擾公門，省獄訟故。四、不洩于外，護宗綱故。
一、監寺。會要云：監者，總領之稱，所以不稱寺院主者，蓋推尊長老。二、維那。此云悦衆，毗奈耶云授事人。三、典座。僧祇律云：典次付牀座。此掌僧九事之一也。四、直歲。三千威儀經：具十德，堪充直歲。今但掌園民，直歲調也。
智度論云：秦言思惟修。阿毗曇論云：斷結故名禪。禪要序云：無禪不智，無智不禪。然則禪非智不照，照非禪不成。大哉禪智之業，可不務乎！鞞婆沙論云：禪者，此云普智，謂可得道，亦能棄結。此是禪用。若有禪名無禪用，號之泥。梁慧遠大師禪修行方便經序云：夫三業之興，以禪智爲宗。雖精麤異分，而階藉有方。是故發軫分逵，途無亂轍，革俗成務，功不待積。静復所由，則幽緒告微，淵博難究。然理不云昧，庶旨統可知，試略而言：禪非智無以窮其寂，智非禪無以深其照。則禪智之要，照寂之謂。其相濟也，照不離寂，寂不離照，感則俱遊，應必同趣，功玄於在用，交養於萬法。其妙總也，運群動以至一而不有，廓大象於未形而不無，無思無爲而無不爲。是故洗心静亂者，以之研慮。悟徹入微者，以之窮神也。僧史略云：禪者，即是定慧之通稱，明心達理之趣也。昔者菩提達磨觀此土機緣，一期繁紊，乃曰不立文字者，遣其執文滯相也。直指人心，見性成佛者，明其頓了無生也，其機峻而理深，故漸修者，篤加訕謗焉。
宗鑑録云：禪僧行解有十：一、了了見性，如晝觀色；二、逢緣對境，見色聞聲，舉足下足，開眼合眼，悉得明宗，與道相應；三、覽一代時教，及從上祖師言句，聞深不怖，皆得諦了無疑；四、因差别問難，種種詰責，能斷他疑；五、於一切時，一切處，智照無滯，不見一法，能爲障礙；六、於逆順境，盡識得破；七、心境起時，了知起處，不爲生死根塵所惑；八、行住坐卧四威儀中，欽承祇對，著衣喫飲，與道相應；九、聞説有佛、無佛，有無衆生，或讚或毁，一心不動；十、於差别智，皆能明達，性相俱通，理事無滯，無有一法，不鑒其原。
律有四方僧物，鈔言十方常住。有師釋云：四則攝彼方隅，十則該乎凡聖。謂此一住處所有之物，雖局一界，而體屬十方一切僧伽。其至止之者，無凡聖、無親疏，來者不拒，去者無礙。長老知事人，並不用本處弟子，惟於十方海衆，擇有道眼德行之者，請爲長老，居正寢，朝晡説法誨人。或有才幹，懼因果道心之者，堪任知事，皆鳴犍椎集衆請之。洎居其位，或道德不實，才力無取，行止弊惡，亦白衆揖退，别請能者。凡度弟子，惟長老一人，諸僧無各度别者之事。或有僧務，一切同作，謂之各出一手。或有利養，一切均行，故云十方住持也。
今禪居常式也。僧祇律云：世尊以五事故，五日一按行僧房：一、恐弟子著有爲事，二、恐著俗論，三、恐著睡眠，四、爲看病僧，五、令少年比丘見佛威儀，亦生歡喜故。
即長老左右也。肇云：恭己順命，給侍之者。菩薩從兜率下生經云：侍者具八法：一、信根堅固，二、其心覓進，三、身無病，四、精進，五、具念心，六、心不憍慢，七、能成定意，八、具足聞智。
律云：因佛説掃地勝利，時諸老宿比丘，皆棄禪誦掃地。佛止曰：我爲知事人説。其知事又不徧掃，佛令鳴犍椎，總集共爲之。此普請之始也。
鈔云：寺中差僧訃請而簡客者，翻名越次，此住處，不得名僧，以簡客主，非和同義故。
或有同法同食，或同法别食。主事三員，謂之三綱。若罟綱之巨繩，提之則正也。一、上座，二、寺主，三、綱維。
此律居常式也。此云共住，又云浄住。毗奈耶云裒洒陀，唐言長養浄，謂除破戒垢，長養清浄故，意令半月半月，憶所犯事，對無犯人説露，冀改前愆，一則遮現在之更爲，二則懲未來之慢法故。毗尼母論云：何名布薩？答：斷名布薩，謂能斷所作，能斷煩惱，斷一切不善法故。又云：清浄名布薩。
梵音舍羅，此云籌。律因有婆羅門問比丘：逝多林現住幾人？比丘不知，佛言：應可行籌。
寶積經云：佛言：我許二種比丘營事：一、能持戒，二、思於後世。又，二人：一、知識業報，二、有諸慚愧及悔心。如是人等，營衆事自無瘡疣，護他意，此事難故。
十誦云：出力者，若白衣於寺，欲作惡事侵擾，比丘應苦切折伏。或直向王臣言，令其止惡。
善見律云：佛使一比丘食時守寺。
凡二寺差行法事，司賓侍者，馳書先置，皆是僧使也。四分律云：具足八法應差：一、能聽，二、能説，三、自解，四、令他解，五、能受，六、能憶持，七、無謬失，八、别好惡言議。頌曰：若在大衆中，心無有怯弱。所説亦不增，受教無損減。言語無錯亂，問時不移動。有如是比丘，堪爲僧使者。
鈔云：僧物有四種：一者常住常住。謂衆僧舍宇、什物、樹木、田園、僕畜、米麥等物，以體局當處，不通餘界，但得受用，不通分賣，故重言常住也。二者十方常住。謂如一寺中，供僧成熟飲食等，以體通十方，唯局本處。善見律云：不打鐘食，犯盜罪。三者現前常住。此有二種：一、物現前，二、人現前。但此物唯施此處現前僧故。四者十方現前常住。謂亡僧輕物施，體通十方，唯局本處現前僧得分故。
僧祇律云：國王、大臣到寺，聽將僧物祗待，次及工匠、惡賊，於僧有損益者，佛聽將僧物看待無罪。非俗人合消，但爲知事人不祗待，恐於佛法有損故。五分律云：俗人入寺，值僧食次，不供乃起謗，佛許與食，仍須用好器物供之。
付法藏傳云：僧伽耶舍因遊大海邊，至一住處，堂閣嚴麗，滿中比丘。時至，鳴鐘集食，食訖，爾時餚膳變成膿血，便以鉢器互相打擲，頭身血污，各作是言：何惜衆物，今受此苦？時耶舍乃問，有一答曰：我等迦葉佛時，同止一寺，有客比丘來，共生嗔恚，藏惜飲食不與，以此因緣，今受此苦。
五分律云：梵壇治之。彌沙塞云梵罰，此有二法：一、默擯，謂一切人不與來往、言話等。二、滅擯。律謂犯重罪，心無慚愧，衆所不容，不可共住，舉來僧中，示罪驅出。多論云：但實犯罪，大衆有知，不須自言，直爾滅擯驅出，所謂貴安善人也。瑜伽論云：驅擯由三因緣：一、爲護他故，二、彼不堪爲上法器故，三、彼能令僧無威德故。問：今僧中有先驅出人，後卻容入，未知可耶？答：亦有此理。何者？瑜伽論云：犯下中品過，爲教誡餘者，權時驅擯，後還攝受。若犯上品過罪，應可驅擯，盡壽不與共住。
僧祇律：不羯磨地，不得作僧事，作者得越法罪。四分删補羯磨云：界有三：謂攝僧界，攝人以同處，令無别衆罪故；二、攝衣界，攝衣屬人，令無離衣罪；三、攝食界，攝食以障僧，令無宿煮罪，宗意如此。又云：大界有三種：一、人法二同，二、法食二同，三、法同食别。初唯本制，後隨緣别開。
四分云：伽藍中立神屋。傳云：中國僧寺立鬼廟，次立伽藍神廟，次立賓頭盧廟。
毗奈耶云：由作浄業故，名浄人。若防護住處，名守園民。或云使人。今京寺呼家人。緣起者，十誦律云：瓶沙王見大迦葉自蹋泥修屋，王於後捕得五百賊人。王問：汝能供給比丘，當赦汝命。皆願。王遂遣往祇園充浄人。謂爲僧作浄，免僧有過，故名浄人。又梵云吃栗多，唐言賤人。
毗奈耶云：給孤長者造寺後作念：若不彩畫，便不端嚴。即白佛，佛言：隨意。未知畫何物。佛言：於門兩頰應畫執杖藥叉，次傍一面畫大神變，次一面畫五趣生死輪，簷下畫本生事，佛殿兩頰畫持鬘藥叉，講堂畫耆宿講説，食堂畫持餅藥叉，庫門畫持寶藥叉，水堂畫龍王持瓶，浴室火堂畫天使者，經法堂畫菩薩并地獄相，瞻病堂畫佛躬看病比丘相，大小行處畫死屍相，僧堂畫白骨相。
根本毗奈耶律第三十四卷云：佛在王舍城羯蘭鐸迦池竹園中。時大目乾連於時中往五道，慈愍觀察，至捺洛迦，見諸有情受種種苦，於四衆中，普皆宣告。佛告阿難陀言：非一切時處，嘗有目連，今敕諸苾芻於寺門壁，畫生死輪，應隨大小，圓作輪形，中安轂，次安五輻，表五趣，當轂下畫地獄，二邊畫傍生餓鬼，次上畫人天。於人趣中，唯畫四洲。於其轂上，塗白色。中畫佛，佛前畫三類物：初畫鴿，表多貪。次畫蛇，表多嗔。後畫猪，表愚癡。於網處應作溉灌像，多安水罐，中畫有情生死之像。生者於罐出頭，死者出足。於其五趣，各像其形，應畫十二支生滅之相：無明支作羅刹像，行支作陶家輪像，識支作獼猴像，名色支作人乘船像，六處支作六根像，觸支作男女相撫像，受支作男女受苦樂像，愛支作女人抱男女像，取支作丈夫汲井像，有支作大梵王像，生支作女人誕孕像，老作男女衰老像，病支作病像，死支作死像，憂作男女憂慼像，悲作啼哭像，苦作男女受苦像，惱作丈夫挽難調駱駞像。其輪頂應畫無常大鬼，髼髮張口，長舒兩手，挽其網於鬼頭。兩畔書二伽他，一曰：汝當求出離，於佛教勤修，降伏生死軍，如象摧草舍。二曰：於此法律中，常爲不放逸，能竭煩惱海，當盡苦邊際。次於鬼頭上，畫一白圓壇相，表涅槃圓浄之像，號爲五趣生死輪。
根本目得伽論云：佛言：若佛形像泥塑虧損，苾芻生疑，不敢修飾。佛言：或增大，或可相似，隨意而作。諸彩畫壁不分明者，應可拂除，更爲新畫。
法秀禪師元嘉年中，初至建業，憩祇桓寺，畫此神像，于今效之。
犍，巨寒切；稚，地音。出要律儀云：此譯爲鐘磬。五分律云：隨有瓦木銅鐵，鳴者皆名犍稚。經音疏云：犍，虔音；稚，直利切，此云擊木聲。五分比丘問：以何木作犍稚？佛言：除漆樹，餘木鳴者聽作。智論云：迦葉於須彌山頂，撾銅犍稚。增一經云：阿難升講堂，擊犍稚者，此名如來信鼓也。
五分云：諸比丘布薩，衆不時集。佛言：若打犍稚，若打鼓吹貝，若食時擊者。楞嚴經云：食辦擊鼓，衆集撞鐘，若説法時擊者。僧祇云：帝釋有三鼓，若善法堂説法，打第三鼓。
律云無盡財，蓋子母展轉無盡故。兩京記云：寺中有無盡藏。又則天經序云：將二親之所蓄用，兩京之舊邸，莫不總結招提之宇，咸充無盡之藏。十誦律云：以佛塔物出息，佛聽之。僧祇云：供養佛華多，聽賣，買香油，猶多者，賣入佛無盡財中。
此釋子申孝、報恩、救苦之要，以目連救母爲始也。梵語盂蘭，此云救倒懸也。盆則此方器也。此經目，華梵雙舉也。若梵語從聲，其盂字不須從皿，必執筆者誤爾。若于闐等可知也。義浄云：盂蘭者，西域之語，此云救倒懸，即飢虚危苦，謂之倒懸也。盆乃東夏之音。此則救苦之器，所以仰大衆之恩光，救倒懸之窘急。此從義以制名也。古師云：盆或是鉢，但譯時隨俗稱盆。盆之與鉢，皆器故也。經云：是佛弟子修孝順者，應念念中常憶父母，乃至七世父母，年年七月十五日，爲作盂蘭盆，施佛及僧，以報父母長育慈愛之恩。晉沙門惠達，姓劉，名薩何，年二十一，忽暴死，以心熱故，家人未即葬之。經七日乃蘇，説冥間見一人，長二丈許，相好嚴麗，身黄金色。使者報之，此觀世音大士也。達禮畢，菩薩爲説法。又云：凡爲亡人設福，或在寺，或家中，於七月十五日，沙門受臘之日，此時彌勝也。若割器以供養，標題云：某甲爲亡人某甲。經又云：七月十五日，僧自恣日，當爲七世父母及現在父母厄難中者，具飲百味五果，汲灌盆器，香油挺燭，牀敷卧具，盡世甘美，以著盆中，供養十方大德衆僧。又云初受食時，先安洒佛塔中，衆僧咒願竟，便自受食。
今浙右僧解夏日，以綵束茆，以遺檀越，謂之解夏草。今詳此草，已爲五分法身座故，名爲吉祥草也。根本百一羯磨云：受隨意苾芻，應行生茆，與僧伽爲座，諸苾芻並於草上坐。
不空罥索經云：諸佛神通之月。智論云：天帝釋以大寶鏡，從正月照南剡部洲，二月照西洲，至五、九月，皆照南洲，察人善惡故，南洲人多於此月素食修善。故經云年三長齋也。又一説：北方毗沙門天王，巡察四洲善惡，正月至南洲，亦如鏡照，至五、九月，皆察南洲故。
今世人護惜兒孩，遂服以僧衣，謂之寄褐。大唐開元釋教録云：始因中宗孝和皇帝初生奇特，神光滿院，自庭燭天，因號佛光王，即受三歸，被袈裟服。至十二月五日滿月，敕爲佛光王度七僧，仍請奘法師爲王剃髮。
今有民俗，以辰飲一盃水，終日不食，謂之清齋。智度論云：劫初，有聖人教人持齋，修善避凶，直以一日不食爲齋。後佛出世，教人過中不食爲齋。此爲正法。
毗奈耶云：王舍城南方，有樂人名臘婆，取菩薩八相緝爲歌曲，令敬信者聞，生歡喜心。今京師僧念梁州八相、太常引、三皈依、柳含煙等，號唐讚。又南方禪人作漁父、撥棹子唱道之詞，皆此遺風也。
北人風俗，每至重午等毒節日，皆以盆盛水，内插柳枝，置之門前辟惡。按灌頂經云：昔維耶黎城人民遭疫，有一年少比丘名禪提，奉佛教，持摩訶神咒，往爲辟之，疫人皆愈。其禪提住彼國二十九年，民安。至其遷化，民復遭疫。民思禪徥，遂往其住處，但見所嚼齒木，擲地成林，林下有泉。民酌其水，折楊枝歸，拂洒病者，皆愈，毒氣消亡，辟除衆惡，萬事吉祥故。
世人凡冥夜行，忽毛寒心悸，疑有鬼物，故四散唾之。法苑云：列異傳：南陽宋定伯少時，夜獨行，逢一鬼，鬼問定伯，誑云：我是鬼。又問何往？曰：往苑市。鬼言：可遞負行。定伯曰：大善。鬼先負定伯，怪重，伯誑曰：我新死，故重。次定伯負鬼，果輕。伯問鬼曰：我新死，不知畏何物？鬼曰：唯畏人唾。將近市，伯乃緊持，急唾之，鬼遂化爲羊。入市，賣得壹貫五百文。于時石崇聞，諺之曰：定伯賣鬼，得錢千五。
唐吏部尚書唐臨撰冥報記云：唐眭仁蒨者，趙人。少事經學，不信鬼神。於一日，路次見一人，衣冠乘馬，從者五十餘人，眄視眭。如此十年，頻見。忽一日又相逢，乃駐馬召眭，謂曰：比頻見君，情相卷戀，欲與君游。眭問：君何人？答：吾鬼也，姓成名景本，弘農人，仕西晉别駕，今爲胡國長史。眭問：胡國何在？曰：自黄河北俱攝，正都樓煩西北沙磧中，王即昔趙靈王也。每月遣我朝泰山，故由此路。眭許之，乃設酒食，復以錢綵爲好。辭曰：鬼所用錢，即紙錢也。若綵絹，亦紙爲之。銀即錫紙，金即以黄塗之也。
北人亡，至三日，必齋僧，謂之見王齋。法苑云：唐中山郎元休撰冥報拾遺記云：北齊仕人姓梁，將死，告其妻曰：吾生所愛奴并馬，皆爲殉。既死，家以土囊壓奴死。至第四日，奴還魂，言地府見郎主，被鎖械人衛，謂某曰：我謂同死，得你使唤，故囑你來。今各自受，必告放你迴。言訖，驅入府。奴於屏外窺，聞官問衛者曰：昨日壓得多少脂？對曰：八斗。官曰：今日壓石六。尋便牽出。至明旦，見有喜色，謂奴曰：今日必告放你。既入府，奴復窺聽，官問壓脂，衛人對曰：以此人死經三日，妻子設齋，衆僧作唄轉經，鐵梁輒折，故壓脂不得。官稱善，尋告放還。乃囑曰：傳語妻子，賴汝營齋追薦，獲免大苦，猶未全脱，更告營齋福相救，慎勿殺生祭奠。又不得食，但益吾罪。
人亡，每至七日，必營齋追薦，謂之累七，又云齋七。瑜伽論云：人死中有身，若未得生緣，極七日住。若有生緣，即不定。若極七日，必死而復生。如是展轉生死，乃至七七日住。自此已後，决定得生。又此中有七日死已，或於此類，由餘業可轉，中有種子，便於餘類中有生。今尋經旨，極善惡，無中有。既受中有身，即中下品善惡業也。故論云：餘業可轉也。如世七日七日齋福，是中有身，死生之際，以善追助，令中有種子，不轉生惡趣故。由是此日之福，不可闕怠也。
北俗亡，累七齋日，皆令主齋僧剪紙幡子一首，隨紙化之。按正法念處經：有一十七種中有。謂死時若生天者，即見中有，如白㲲垂下。其人識神見已，舉手攬之，便受天人中有身。故今七七日，是中有死生之日，以白紙幡子勝幢之相示之。故此人招魂帛，皆用白練，甚合經旨也。
唐高僧傳云：京大莊嚴寺釋智興次當打鐘，寺僧有兄，隨煬帝駕幸楊州，在道死。一夕託夢與妻子曰：吾達彭城病亡，以今月初，蒙禪定寺僧智興打鐘，聲振地府，受苦者皆解脱，吾亦預此，汝可將絹十疋奉興，陳吾意也。其妻依言送之，興不受，乃均施寺衆。寺主恭禪師問：其何法而有此驗？興答：吾見付法傳，罽賓吒王受苦，聞鐘業輪息，乃依增一阿含鳴鐘法故。
灌頂經普廣菩薩白佛言：若善男女，善解法戒，知身如幻，未終之時，逆修三七。然燈懸幡蓋，請僧轉念尊經，得福多否？佛言：其福無量。
僧史略云：唐天寶元年壬子，西蕃五國來寇安西，二月十一日，奏請兵解援。發師萬里，累月方到。近臣奏：且詔不空三藏入内持念。玄宗秉香爐，不空誦仁王護國陀羅尼。方二七徧，帝忽見神人，可五百員，帶甲荷戈在殿前。帝問，不空對曰：此毗沙門天王第二子獨健副陛下心，往救安西也。其年四月，安西奏：二月十一日巳時後，城東北三十里雲霧冥晦，中有神，可長丈餘，皆被金甲，至酉時，鼓角大鳴，地動山摇。經二日，蕃寇奔潰，斯須，城樓上有光明天王現形，謹圖樣，隨表進呈。因敕諸道節鎮所在州府，於城西北隅，各置天王形像。至於佛寺，亦敕别院安置。
正云索訶，又自誓三昧經云沙訶，漢言忍，或云堪忍，謂此土剛强難忍故，即事立名也。
又云剡部，即此洲名。在彌盧山南，故稱南閻浮提。長阿含經云：由閻浮提樹得名也。
僧祇律云：有比丘久病，佛因按行見，躬與阿難爲洗身及衣，曬卧具訖，又爲説法。佛問：汝曾看病否？答：不曾。佛言：汝既不看，誰當看汝？乃制戒：自今後應看病。比丘若欲供養我，應供養病人。
四分律云：一、知病人可食、不可食；二、不惡病人便利、唾吐；三、有慈愍心，不爲衣食；四、能經理湯藥；五、能爲病人説法，令歡喜已，增長善法。
增一經云：一、不辨良藥，二、懈怠，三、喜嗔好睡，四、但貪衣食，五、不以法供養，六、不共病人言語談笑。
佛説醫經云：一、久坐，二、食不節，三、多憂愁，四、疲極，五、婬欲，六、瞋恚，七、忍大便，八、忍小便，九、制上風，十、制下風。
僧祇律云：一、知非饒益食而貪食，二、不籌量食，三、内未消更食，四、强擿吐，五、已消欲出而强制，六、食不隨病，七、隨病不籌量，八、懶服藥，九、無智慧，不能調心。
僧祇云：佛問病比丘，比丘答：我病不損。先得數數食時，身得安樂。世尊制戒故，我病不損。佛言：聽病比丘數數食。
分别功德論云：祇園有比丘病，經六年，優波梨往問所須。答：唯思酒。優波梨曰：待我問佛。遂至園問佛：有比丘病，思酒爲藥，不審可否？佛言：我所制法，除病苦者。優波梨復往，索酒令飲，病尋平復。重爲説法，得羅漢果。佛讚優波梨：汝問此事，使比丘病瘥，又使得道。
西域傳云：祇桓西北角日光没處，爲無常院。若有病者，當安其中。意爲凡人内心，貪著房舍、衣鉢、道具，生戀著心，無厭背故，制此堂，令聞名見題，悟一切法，無有常故。
南山鈔云：無常堂内，置一立像，金薄塗之，面向西方，左手中指繫一五綵幡，幡脚曳地，有比丘病甚者，當洗拭易衣，安置像後，左手執幡脚，作隨佛往生之意也。瞻病者當爲燒香散華，命僧念誦，乃至隨機説法。若至甚者，不更移動，只於像後，以俟命終。或有吐唾便利，瞻病人隨時除去，無有罪也。
華嚴經第十五賢首菩薩品偈云：又放光明名見佛，此光覺悟將没者，令隨憶念見如來，命終得生其浄國。見有臨終勸念佛，又示尊像令瞻敬，俾於佛所深歸仰，是故得成此光明。稱十念者，即是念十聲阿彌陀佛。
十誦律云：應隨時到病者所，爲説深法，是道非道，發其智慧，或隨他先習而讚嘆之，令生歡喜。以臨終時，妄業競集，多無立志，此是一期善惡，升沉天隔，應以經卷，手示題目，又將佛像，對面觀矚，常説法語、念佛，慎勿傳於世事。
今有比丘病，出衣鉢唱賣施僧，謂之捨墮。此但用名，而不得其實也。出要儀云：梵語尼薩耆，舊翻爲捨墮，即是六聚罪名一也，謂因財事生犯貪慢心，强制捨入僧故。如聲論翻爲盡捨，謂捨財、捨心、捨罪，若不盡捨，還成相染。
增輝記云：未終時，長打磬，令其聞聲，發其善思，得生善處。智者大師臨終時，語維那曰：人命終時，得聞磬聲，增其正念。惟長惟久，勿令聲絶，以氣盡爲期。
正法念經云：命終時，刀風皆動，如千尖刀刺其身上，十六分中，猶不及一。若有善業，則不多苦惱。顯宗論云：爲人好發言，譏刺他人，隨實不實，傷切人心，由此當招風刀之苦。
唯識鈔云：命終心起四種愛，即一切有情善惡受身之根本也：一者，於其自身，起現有愛；二者，於現眷屬，起貪喜俱行愛；三者，於現田宅資生業，起彼彼喜樂愛；四者，於當來生，起後有愛。且四愛中，前三是助潤生，後一是正潤生，謂於當來生地起故。亦名受生心。此心位，若得人善巧策發，聞佛名磬聲，令專繫聖境，以不顛倒故，必隨願往生善趣。
梵語末摩，此云死穴，或云死節，以病觸此處，有悶絶生故。雖死而心頭熱也，緣第八識未捨故。
瑜伽論云：謂壽量極故。雜阿含經云：壽、煖、識三法捨離名死。唯識疏云：身壞命終，將入滅相，方名死緣，大乘宗滅相，屬過去故。正法念處經偈云：不擇於貧富，少壯及老年，若在家出家，無不爲死壞。
問：三位之中，戒於何捨？答：大毗婆沙論云：將死時，身力羸劣，或斷末摩，苦惱觸故，便失所受身語律儀，本所要期，至最後命終刹那，心與律儀一時俱失，緣由心引起，從心發生，心捨故，戒隨捨也。
攝大乘論云：有三種：一、念念壞滅無常，二、和合離散無常，三、畢竟如是無常。唯識疏釋無常有二義：一、有生滅，體是無常；二、無他常，故名無常。
婆沙論云：待死如寄客，去如至大會。多集福德故，捨命時無畏。復作是念：隨所受身，末後心滅爲死。若爾心念念滅，皆應有畏，非但末後心滅可畏也。
僧祇律云：欲求寂滅樂，當學沙門法。涅槃經云：諸行無常，是生滅法。生滅滅已，寂滅爲樂。論云：寂滅爲樂者，若言滅法爲樂者，此義不然。何以故？爲有現在滅，是過去已滅法殘故。以有殘故，非樂也。若滅現在生爲樂者，此義不然。何以故？有未來生，是現在生殘故。以有殘故，非樂也。若言未來生是常者，此義不然。生必有滅，故非樂也。若能令未來應生滅法，而不得生，乃可爲樂耳，此爲正義。
瑜伽論云：此有情者，非色非心，假名爲命。諸師相傳，造善之人，先從下冷，觸至臍已上煖者，然後氣盡，即生人中。若至頭面後頂煖，乃氣盡，即生天上。若造惡者，從上冷至腰，熱後氣盡，生餓鬼中。從腰膝已上，熱氣盡，生傍生中。若從膝已下至足熱氣盡者，生地獄中。若無學聖人入涅槃，或心及頂皆煖也。
釋氏死謂涅槃、圓寂、歸真、歸寂、滅度、遷化、順世，皆一義也。隨便稱之，蓋異俗也。
今釋氏之周身，其形如塔，故名龕。南山鈔云：作絹棺覆尸。此爲無龕子故，制若船籥子，以竹爲骨，白絹鞔之。周禮曰：周尸曰棺。棺，寬也。釋名曰：棺，關也。白虎通曰：所以有棺者，以掩藏形惡也。
白虎通云：在棺曰柩。柩，究也，久也，不復彰也。釋名曰：柩，究也。送終隨身之制，皆究備也。釋氏則云設利羅，此云骨身，即全身舍利也。夫釋氏安龕柩，不可習俗法，務生善也。若應之大師五杉集，頗合禮式。或堂有三間，即置龕於西間，面向南，前設一燈一香而已。中一間用白幕，自南達北，金城柱而東洎南，三面幃之，於中設繩牀，掛真影，香華供養，以時設食，用白紙作娑羅華八樹，以簇繩牀，表雙林之相。牀西别設一儀牀，置平生道具之屬。繩牀後，正北幕内，名子位，即是弟子受吊之位也。請以普通子、遠大師喪儀、應之五杉集參詳用之，一則免知禮者嗤，二則生世人之善心矣。
釋氏之喪服，讀涅槃經并諸律，並無其制。今準增輝記引禮云：服有三：一、正服，二、義服，三、降服。白虎通曰：弟子於師，有君臣、父子、朋友之道故，生則尊敬而親之，死則哀痛之，恩深義重，故爲降服。釋氏喪儀云：若受業和尚，同於父母，訓育恩深，例皆三年服。若依止師，資飡法訓，次於和尚，隨喪服。五杉云：師服者，皆同法服，但用布稍麤，純染黄褐。增輝云：但染蒼皴之色，稍異於常爾。有人呼墨黲衣爲衰服，蓋昧之也。言衰者，俗禮喪服傳云：衣上之物，則有袪、袂、衰、燕尾、衣帶下尺、負版等，同名衰服者，其衰之制，用布長六寸，象六腑，薄四寸，象四時，綴於衣左襟，廣袤當心。言衰者，摧也，象孝子心，思親摧傷也，故稱斬衰、齊衰焉。衣本不名衰，蓋從此布以名也。此衰布，至小祥先除之。墨黲，前法衣中有釋。
有二種：一、喪父曰斬衰。苴杖，苴，惡也，用竹，陽也，大如腰絰，圍七寸二分。精義云：苴杖用竹。蓋以體圓性正，欲明孝子心哀痛，自然圓足，有終身之憂，斷而用之，無所厭殺也。長齊孝子心，自成服日止大祥除之。二、齊衰。削杖，削即殺也，言母於父，有降殺也，用桐，陰也。精義云：削杖用桐。蓋削奪其貌，使不苴也。外雖削，内則同也。禮曰：削使方，爲母象也。長齊心，本在下。言痛在心，自成服至十三月小祥日除之。白虎通云：所以必杖者，孝子失親，悲哀哭泣，三日不食，身體羸病，故以扶身，明不以死傷生也。禮曰：童子、婦人不杖，以其不能病也。今釋子心形出俗，達了無常，雖喪親以師，豈有絶漿而成病也？何必杖乎？非是不孝。及婦人、童子等，蓋律禮宗致不同故。其杖不用，無過失矣。
增輝記云：僧無冠絰，或用頭巾，當以全幅褐布。杜氏呼布帽，用布五尺三寸，背後長二尺五寸，面前長二尺八寸，摺定後，兩幅邊縫其半，微刓兩角以圓上，面前酌量從額際直破下，開出眼鼻口，不得絶開，又不得絶小，皆正縫緶之。
涅槃經：佛滅度，諸聲聞弟子皆哭。未離欲者，皆宛轉于地，椎胸大叫。此並悲切痛極，不省自身故。四分律云：尼椎胸啼哭，一一犯尼薩耆，比丘犯突吉羅。五百問云：比丘師亡，不得舉聲大哭，應小小泣淚。凡釋子師亡，二親或喪，痛自心起，何有不哭？但不得縱聲委曲，并致詞稱蒼天罪逆之語，唯一往其聲，哀哀而已。
尚書大傳云：祭者，察也。察，至也，言人事至於神也。釋名云：奠，停也，言停久也。凡釋氏之喪，不宜效俗，可稱時藥、香華供養。
弔者，至也。詩云：神之弔矣。五杉集中，弔儀甚備，可檢行用。南山鈔云：行弔人小於亡者，至尸所設禮，後執弟子手而慰問，然後至其師所，依法弔之。曲禮云：知生者弔，知死者傷。涅槃經：佛滅度，人天大衆咸曰：何期苦哉！何期苦哉！此似傷辭也。若俗舍婦人、處女、寡女，非是宗親，不可傷之，禮所以别嫌疑也。
南山鈔云：和尚闍梨，鋪牀在幔外坐，擬人客來弔。同學小者布草立，大者坐於草上。喪儀云：親度小師，哭於幕内，受學弟子，哭於幕外。凡僧來弔，則哭而伏。俗來弔，但哭不伏。若比丘喪父母，往俗舍受弔，其儀即不可雜於男女之中，須於幕外堂前，布草或薦，面東而坐。有人弔，則拱手低頭，哀哀而哭，不用稱罪逆等言。無人弔，則誦經念佛。
釋氏奔喪，即大迦葉爲始也。佛入涅槃已七日，迦葉領徒，方至雙林。佛於金棺，出雙足示之。鈔云：若奔喪者，直至尸所禮拜，展哀已後，從次第位坐。增輝記云：奔喪者，謂在外處，師亡，凶信至，朋友間先爲排比，處設靈位。然後引至其處，舉盡哀後，疾疾而歸。見星而行，見星而舍。既至本院，若龕柩已歸塔，即先往塔所，禮拜盡哀，右遶數匝，然後歸院，與法眷行弔。鈔云：若高節拔群，由來清卓者，故不局世情，必若任情喜怒。隨俗浮沉者，或父母二師亡，而護夏不來；雖來，又不展哀者，亦道俗同耻。
天竺有四焉：一、水葬，謂投之江河，以飼魚鱉。二、火葬，謂𧂐薪焚之。三、土葬，謂埋岸傍，取速朽也。四、林葬，謂露置寒林，飼諸禽獸。
或云茶毗，或耶維、闍毗，正梵云闍鼻多，此云焚燒。十誦律云：比丘疑火葬殺身中八萬户蟲。佛言：人死蟲亦死。
月上女問舍利弗言：佛弟子當住何處？答曰：當住涅槃。夫比丘既落髮披衣，梵云室羅末尼，唐言求寂滅。洎受戒已，名鄔波三鉢那，唐言近圓、圓寂，皆涅槃故，釋子死之所歸，即涅槃爲果。
毗尼母云：闔寺並送葬。記云：令觀無常生厭故。毗奈耶云：送葬苾芻，可令能者誦無常經并伽他，爲其咒願。浄飯王涅槃經云：浄飯王命終，殮以七寶棺。佛與難陀在前，恭肅而立，阿難與羅睺羅在後，佛念當來兇暴，不報父母深恩。躬自擎棺。爾時大千世界，六種振動。時四天王乃代佛擎棺，佛乃執香爐，在棺前導引而行。
此物乃是戒定慧忍行功德熏成也。梵語設利羅，今訛略稱舍利，華言骨身。所以不譯者，恐濫凡夫骨身故也。又云馱都，此目不壞義。有二種舍利：一、全身，二、碎身。碎身有三：一、骨舍利，白色；二、肉舍利，紅色；三、髮舍利，黑色。惟佛舍利五色，有神變，一切物不能壞焉。
梵語塔婆，此云高顯，今略稱塔也。又梵云蘇偷婆，此云寶塔。又梵云窣堵波，此云墳。又云抖擻婆，此云讚護。或云浮圖，此云聚相。西域記云立表，寄歸傳云作俱攞，皆壘磚石爲之，形如小塔，上無輪蓋。且立塔有三意：一、表人勝，二、令他生信，三、爲報恩。而有等級，若初果，一級。二果，二級。三果，三級。四果，四級，表超三界也。辟支佛十一級，表未超無明一支故。佛塔十三級，表超十二因緣故。若凡夫比丘有德行者，亦得立塔，即無級。僧祇云：持律比丘、法師、營事比丘有德望者，皆應立塔。五百問云：得爲亡師立塔，用自物得，不得用師物。塔有銘記，非起今世。按佛本行集經云：迦葉佛滅度後，波羅奈國王名吉利尸，收舍利，用七寶造塔，爲作銘記，名達舍婆陵迦，隋言十相。
杜氏云：精義曰：准禮無文，自魏司徒繆襲改葬父母，遂刻石以誌。又宋元嘉十一年，王球死，立石誌，顔延之爲文，因此士族祖習焉。又馮鑑續事始云：按西京雜記，前漢杜子夏臨終作文，命刻石埋於墓前，厥後恐因此矣。白氏六帖云：孔子之喪，公西赤爲識。子張之喪，公明儀爲識。又云：銘者，論譔先祖之有德，君子觀於銘，既美其所稱，又美其所爲，故銘之義，稱美不稱惡。先祖無美而稱之，是誣也；有美而不明也；知而不傳，不仁也。三者君子所耻也。今釋子二師，實有德行名業，亦宜識之，爲僧傳之張本也。
曲禮云：孤子當室，謂年未三十也。壯有室，有代親之端，不爲孤也。今見釋子稱孤弟子，不然也。五杉云孝院小師者，宜也。孝謂喪孝之院，若俗云孝堂，非自伐語也。若居大寺院房者，亦可稱之。
律云：亡僧輕物，差一五法比丘，分與現前僧。爲分不均故，佛聽集衆，先以言白衆：和許可賣共分。十誦律云：賣衣未三唱，比丘益價，後心悔，疑奪彼衣。佛言：未三唱竟，益價不犯。目得迦云：佛言：初准衣時，可處中。勿令太貴太賤，不應待其價極方與之。若不買者，故增價，犯惡作罪。大毗婆沙論：問：命過比丘衣鉢等，云何得分？答：彼於昔時，亦曾分他如是財物，今時命過，他還分之。增輝記云：佛制分衣，本意爲令在者見其亡物，分與衆僧，作是思念：彼既如斯，我還若此。因其對治，令息貪求故。今不能省察此事，翻於唱賣之時，争價上下，喧呼取笑，以爲快樂，誤之甚也！仁者宜忌之。
殯後三日，再往墓所，謂之覆墓。杜氏云：不載禮經，但以孝子自遷奉後，追慕所親，又慮墳墓未完，復往省之。今釋子往亦無咎，蓋檢校之至也。
五百問云：得禮師塚，報恩德故。
二月十五日，佛涅槃日，天下僧俗，有營會供養，即忌日之事也。俗禮，君子有終身之孝，忌日之謂也。又謂不樂之日，不飲樂故。或云諱日，或云遠日。釋子師亡，可稱歸寂之日，蓋釋氏無忌諱故。
白佛辭也，蓋疏通齋意爾。亡師雖尊，對佛，必須名呼。禮云：君前不諱，父前子名。明不敢諱於尊前也。如律中舍利弗滅度，有弟子沙彌均提來白佛言：我和尚舍利弗命過。五杉云：小師某甲，奉爲親教和尚某甲，某日設現前僧齋一中，用嚴報地，或覺路等，即不可虚詞莊飾，自掇妄罪焉。
杜氏云：唐開元二十年，敕仕庶家，許寒食上墓，同拜掃禮。今釋子不可習俗，貴免葷酒，男女參雜，貽於譏嫌也。或二親墓須去者，必焚香，或咒土咒食，撒於墓所。或高聲念尊勝等，俾幽魂蒙益。即不可與骨肉同座，飲食歡笑。
灌頂經云：阿難白佛言：若人命終，造立墳塚，是人精魄在中否？佛言：亦在亦不在。何以故？若人生時不造善根，不識三寶，無善受福，無惡受殃，無善知識爲其修福，是其精魄在墳中，未有生處故。或生前大修福善，精勤行道，或生天上人間，故言不在。或生前不信正真，謟誑欺人，造作惡業，合墮畜生、惡鬼、地獄，備受苦惱，故言不在。
或問之：子今集此要覽，雖欲利他，安能利己！何則？其如抄略真教，增減聖言，得無咎耶？答：有聖言爲證。何者？佛本行經云：有諸比丘，取經中要義味，爲他説法，不依次第，懼以白佛，佛言：我許隨便於諸經中，擇取要義，安比文句，爲人説法。但取中義，莫壞本經。雜譬喻經云：若有凡人，解深經一句，口誦心念，身中三毒、四魔、八萬垢門，皆不能自安，何況博採衆法，爲世橋梁耶？
錢塘月輪山釋賜紫誠公，峻修潔之行，明内外之學，靡嬰拂於塵務，常宴息於雲寺，以聖朝隆浮圖之教，盛田衣之衆，且謂契經至廣，博習難周，虞來學之童蒙，昧出俗之本末，乃閲寶華之藏，徧窮貝葉之文，釆義類以貫穿，撮樞要而精簡，門目具舉，事迹該詳，披其言則曄若春融，質其理則焕然冰釋，猶儒宫之學記，實佛門之會要也。
毗陵郡牧職方外郎崔公，智識淵博，才雅清粹，乃作序引，辭旨妙絶，幸獲捧覽，讚歎無斁，宜其鏤板，傳諸不杇，聊筆編末，冀翼而行之云爾。
天聖甲子歲季春月辛亥叙。
