大士姓傅，名翕，字玄風，東陽郡烏傷縣稽停里人。烏傷，即今義烏縣也。父名宣慈，字廣愛，母王氏，世為農。以齊建武四年丁丑歲五月八日生，端靖淳和，無所愛著。少不學問，時與里人漁，每得魚，常以竹籠盛之，沈深水中，祝曰：欲去者去，止者留。時人以為愚。
梁天監十一年，年十六歲，娶留氏，名曰玅光，有子二人，曰：普建、普成。
普通元年，年二十四，泝水取魚於稽停塘下，遇一胡僧，號嵩頭陀，語大士曰：我昔與汝於毘婆尸佛前發愿度眾生，汝今兜率宮中受用悉在，何時當還？大士瞪目而已。
頭陀曰：汝試臨水觀影。
大士從之，乃見圓光寶蓋，便悟前因，乃曰：鑪韛之所多鈍鐵，良醫門下足病人。當度眾生為急，何暇思天宮之樂乎？於是棄魚具，攜行歸舍。
因問修道之地，頭陀指松山下雙檮樹曰：此可矣。即今雙林寺是。大士於此結庵，自號雙林樹下當來解脫善慧大士，種植蔬果，為人傭作，與妻玅光，晝作夜歸，敷演佛法，苦行七年。
一日，宴坐次，見釋迦、金粟、定光三佛，來自東方，放光如日，復見金色自天而下，集大士身，從是身常出玅香。每聞空中唱言：成道之日，當代釋迦坐道場。既而四眾常集，問訊作禮。郡守王烋謂是妖妄，囚之數旬，大士唯不飲食，而眾益嘆異，遂釋之。大士還山，愈加精進，遠近愿師事者日眾。每旦鐘鳴，有仙人騰空而下，隨喜行道。
嘗謂弟子曰：我得首楞嚴三昧。又曰：我得無漏智。
弟子僉曰：首楞嚴三昧，唯住十地菩薩方能得之。故知大士是住十地菩薩，示迹同凡耳。
大士欲導群品，先化妻子，令發道心，即舍田宅，請四眾設大會，而說偈曰：
舍抱現天心，傾資為善會。
愿度群生盡，俱翔三界外。
歸投無上士，仰恩普令盍。
是年饑饉，設會之後，家無斗儲，同里傅昉、傅子良等，入山供養。大士化諭妻子，鬻身助會，玅光受命，乃曰：唯愿一切眾生因此同得解脫。
大通二年三月，同里傅重昌、傅僧舉母，以錢五萬買之。大士得錢，即營設大會，乃發愿曰：弟子善慧，稽首釋迦世尊、十方三世諸佛、盡虛空遍法界常住三寶，今舍賣妻子，普為三界苦趣眾生消災集福，滅除罪垢，同證菩提。後月余，傅氏悉遣玅光等還山。
大士有仆，亡匿為盜，時有同里傅昉、傅暀，罄產來施，大士轉為亡仆營救苦齋，周七七日。玅光紡績，傭賃，曾不少休；傅昉亦質妻子，得米來作供養，大士復轉給諸修道者。自後靈異益多，人或謗毀，大士倍生慈愍。
一日，去叔家，自稱：我是彌勒，故來相化，叔可作禮。叔遂作禮。
又欲往從祖孚公，孚初不信，玅光諫曰：他謂汝失心，豈有叔祖作禮之義？慎無往也！大士即撥胸前，作金色，出天香，以示玅光。
玅光猶言：勿往！大士竟詣孚所，說令設禮，孚固不從。
大士歸，玅光問曰：孚作禮否？
答曰：今雖未禮，明日會當步步作禮。
是夜，孚夢八人迎大士去，孚隨之問，人叱曰：汝高慢不從圣訓，今復何問？俄見大士金相奇特，翔空而行，孚追之，但見石壁橫空，大士、侍從直過無礙，孚不得而前。既寤，悲悔。
遲明入山，寖聞異香，遙見大士，雨淚稽首，愿為弟子。大士曰：我從兜率天下，正為相接耳。孚公遂即依止，三業清凈。
時有沙門慧集來至雙林，大士為說無上菩提，慧集愿為弟子。初，大士感夢項左邊出五色圓光，身昇虛空，而下至所住山東南面頂上。及寤，慧集來，便留此山。爾後，慧集處處教化，常言大士是彌勒應身。
大士凡講說及作功德，請佛停光，兩眼常出金色光明，告大眾曰：學道若不值無生師，終不得道。我是現前得無生人，昔隱此事，今不覆藏，以示汝等。
又弟子禮拜，大士因謂之曰：汝莫禮我，但禮殿中佛，即我形像。又曰：我於夢中憶得過去師，名曰善明世尊。
或問曰：善明世尊，得道時師耶？發心時師耶？
答曰：非發心時師也。彼佛出世時，我為國王，供養彼佛。彼佛壽八萬歲，我作佛時，壽量亦爾。我夢得師名，悲相憶念，一夕雨淚。又曰：我夢見釋迦以手掌來合我手。
問曰：此是何相？
答曰：此是我心與世尊心相應耳。
中大通三年，大士與弟子於云黃山所居前十許里，開鑿為精舍，乃種麻、荳、芋、菜等。及至秋稔，忽有賜漱里賈曇穎來爭其地，大士即與之。大士居松山、云黃兩處，林麓蔥蒨，其中多有猛獸，人常畏之，大士常以余食飼之，自茲伏匿。
大通六年，大士言：雙林僻處，教化眾生不廣。乃欲詣闕見天子，宣揚正教。以正月十八日，遣弟子傅暀奉書於梁武帝，曰：雙林樹下當來解脫善慧大士白國主救世菩薩：大士今欲條上、中、下善，希能受持。其上善，以虛懷為本，不著為宗，無相為因，涅盤為果；其中善，以治身為本，治國為宗，天上人間，果報安樂；其下善，以護養眾生，勝殘去殺，普令百姓俱稟六齋。今大士立誓，紹弘正教，普度群生，故遣弟子暀告白。
暀奉書至都，詣大樂令何昌，昌見書，難曰：國師智者尚復作啟，況大士國民，忽作白書，豈敢呈通？
暀曰：頃從東來，恐無人為達此書，乃心立誓，燒手於御路側，庶得上聞。昌聞是語，即將此書往同泰寺見浩法師，共議以表進上。有詔赴闕，大士即以十二月十九日至蔣山，閏十二月八日辰時到闕。初武帝聞大士神異，即試命閽人預鎖諸門，大士心已先知，預作大木槌一雙，先扣一門，諸門悉啟，直入善言殿，唱拜不從，徑登西國所貢寶榻。此榻，昭明太子、智者法師洎大士得坐耳。
帝問大士：師事從誰？
答曰：從無所從，師無所師，事無所事。設食竟，遂還鍾山定林寺。詔令資給，自是天下名僧云集，此處常降甘露。
大同元年正月，帝幸華林園重云殿，請四部眾，自講三慧、般若經。于時公卿連席，貂紱滿座，詔特為大士別設一榻，四人侍接。時有劉中亟。三月十五日，乃謂眾曰：昔聞月光大士舍頭弘施太子，救窮濟乏，無吝命財，經之所明，此人不久成佛。故余不揆凡微，仰慕圣則，乃立心誓，舍身命財，普為一切供養諸佛，謹持不食上齋而取滅度，執志燒身為大明燈，為一切供養三寶。今取來月八日。
遂先告眾曰：莫懷憂惱！夫物有生有死，事有成有敗，天下恩愛皆悉離別。今舍此穢濁之身，當得無生清凈法身，唯愿徒眾無懷悲戀，生生世世不相舍離，永為眷屬，至成佛道。但自相率共辨樵薪，於雙林山頂營行火龕，愿以此因緣，當來世界必為佛事，普度一切，共同解脫。
至四月八日，弟子留堅意、范難陀等十有九人，各請奉代師主，持不食上齋及燒身供養三寶。又弟子朱堅固燒一指為燈，陳超舍身自賣，姚普薰、智朗等傭賃，各以得直供養師主，普愿一切舍身、受身常值諸佛，聞法悟道，竝證無生。
是月九日，弟子留和睦、周堅固二人燒一指燈，弟子樓寶印刺心，葛玄杲割左右耳，比丘菩提、優婆夷駱玅德二人割左耳，比丘智朗、智品等二十二人割右耳，發愿曰：弟子菩提等，上啟釋迦世尊、十方三世諸佛、盡虛空遍法界常住三*實：伏惟師主，誓弘圣教，普度群生，舍身命財，燒身為燈，普為一切供養諸佛。謹割耳刺心，用血灑地，奉代師主，普為一切供養諸佛。伏聞大覺慈父，愍育含生，哀傷物命，大悲熏修，濟拔含識，動經塵劫，臨唱涅盤，諸天勸請，遂駐恒沙，隨喜凡圣。是以某等，伏見師主并山門眷屬二十許人，將欲莊嚴佛剎，雷動法音，震無畏鼓，廣利無邊，克己灰身，成就勝德，此實難思上行，非凡境界。某等不以銜愆帶舋，罪垢深重，今謹割耳燒指，殷勤勸請。譬若窮子伶俜失父，況乃含胎喪母，則暗墮冥壑，杳無智日，像法即頹，慧光隱沒，眾生擾擾，沒溺愛河，痛哉傷悼！伏愿師主停威駐影，久留世間，顧念含靈，慈悲六趣，接養孤窮，利安貧老，遍使迷徒咸蒙覺悟，等契無生，俱歸寂滅。伏愿大慈，一垂降許。
次有比丘尼法脫、法堅等十五人，各持三日不食上齋，留師久住，闡揚正教。復有比丘普濟，居士傅長、傅遠等四十二人，稽首和南大士膝下：伏聞佛日初輝，思惟三七，為眾生根鈍，著樂癡盲，寧不說法，疾入涅盤。於是釋梵祈勸，即轉法輪。爾所年中，常注法雨，利益無量，潛光八樹，委法四依。師主恊本誓愿，超然挺拔，端坐雙林，不辭勤苦，欲廣弘佛法，流通正道，如何便欲克日闍維？嬰孩失母，未足為喻；海舡破沒，亦非為苦。本師世眼，智月已虧；慈氏明導，慧日未朗。當今長夜，正須照燭，濟等決志刺心灑血涂地，特乞留心，卒閻浮壽。
太清三年，梁運將終，災禍競興，大士鄉邑逢災，所有資財散與饑貧，課勵徒侶共拾野菜煮粥，人人割食，以濟閭里。
大寶元年二年，普為一切供養三寶，請佛住世，普度群生？時有比丘慧海、菩提、法解，居士普成等八人謹奉命。比丘法如、居士寶月二人鉤身懸燈。
大士又曰：誰能割耳出血，和香灑地，普為一切供養三寶？時有比丘智云等一十二人，沙彌慧普等十人，又有普知、慧炬等二十三人，小兒善覺等一十七人，總六十二人，謹奉命割耳出血，和香灑地。
大士又曰：誰能持不食上齋，請佛住世？時有比丘曇展等二十六人，沙彌尼慧堅等九人，小兒法極、玅貞，優婆夷平等、法瑱等十人，道士陳令成、徐尹等總四十九人，奉持不食上齋。
大士謂眾曰：我同度眾生之伴，去將盡矣，唯潘、徐二人不出其名。如弟子傅普敏則是文殊；沙門慧和是我解義弟子，亦是圣人，然行位不高；慧集上人是觀世音；與我作弟子昌居士是阿難。昌在世形容行業，還示闇劣，世人不免輕之。乃誡諸弟子曰：汝等莫輕昌居士，佗舍命甚易，無余痛惱，顏色鮮潔，倍勝平常。舍命之後，大士方說是阿難耳。
嘗有一沙門來詣大士曰：聞大士修菩薩行，菩薩之人，乞頭與頭，乞眼與眼，國城、妻子皆所不吝。今就大士乞手中香爐，若與，即真菩薩；不與，即非也。
大士曰：舍與不舍，悉非菩薩。
沙門強自持去。得十許日，復來問曰：前有人逼奪香爐，於意云何？
大士曰：得如本有，失如本無。唯愿上人擎爐焚香，供養諸佛，生生世世，增進菩提，常為善友。沙門懷愧，送香爐還。
先有沙門僧朔等四人，自信安來游雙林，我慢不禮，忽見大士身高丈余，金色晃耀，不覺稽首，愿為弟子，後隨入都，住蔣山下定林寺。一日，見白光在大士座前，疑是白㲲，以手取之，光還大士，乃無可覓。大士曰：爾後設有所見，不用取也。
時定林寺草木常降甘露，諸蟲來食，人物云集，殺傷至多，大士欲遷他處。是夕，露止蟲去，遂止，尋還云黃。
天嘉元年，弟子慧榮等欲建龍華會，大士曰：汝可作請佛停光會，龍華是我事也。若從吾言，定見龍華矣。大士又曰：吾悟道已四十劫，釋迦世尊方始發心，蓋為能舍身苦行，所以先我成佛耳。
天嘉二年，大士在山行道，常見七佛在前，維摩從後，因謂弟子云：七佛之中，唯釋迦數與我語，余佛不也，數數如是。
問曰：余佛何為不語？
答曰：釋迦今正綜此世界，我當紹繼，是故世尊數與我語。
問曰：那不見他方佛，但見七佛耶？
答曰：七佛雖去世綿遠，由共綜此世界故也。
問：大士知人心中所念否？
答曰：不也。我常游無生至理，轉勝於昔。
問曰：經曰：一受不退常寂然。云何失宿命智乎？
答曰：我今作凡夫，用有興廢，然用中始終亦不失矣。今時不具足，現道樹時，乃當具耳。然諸弟子遠行當歸，亦自知其到日，此少宿命智通耳。有會法師者，欲試大士，率八十余人，忽來索食，大士常湊，才給四人，玅光憂之，大士手自行飯，眾悉飽足。
天嘉四年正月十二日，大士又舍五百斛米，三十束絹，奉設法會，乃說偈曰：
竊聞佛法將欲滅，憂愁怖畏實難當。
眾災亂起數非一，含識遭值盡中傷。
如何眾生遭此苦？悲念切抱益皇皇。
今與妻兒舍田業，身命財物及余糧。
遍為十方設三會，并燒涂末雜薰香。
煙云玅色獻三寶，愿為如意出芬芳。
奉供人天大慈父，啟請調御心中王。
唯愿哀愍諸群生，留情久住放慈光。
照燭六道四生類，蒙澤悟解等金剛。
增加神通恒自在，堅固勇猛救危荒。
蕩除世界災穢惡，安泰皎潔若西方。
金池玉沼皆涌出，珍華寶樹悉鏗鏘。
適悅群生無短乏，尊榮富貴壽延長。
得修無為八正道，齊超不二涅盤常。
天嘉五年歲次甲申正月十七日營齋，至二月八日，轉法華經二十一遍。又於會稽鑄寶王像十軀，設無遮法會。其月九日，又建禳災無礙法席。十日，轉涅盤經一部，燃長命燈。自後五年，凡設六會，如前供養。
嵩頭陀入滅，大士心自知之，乃集諸弟子曰：嵩公已還兜率天宮待我，我同度眾生之人，去已盡矣，我決不久住於世。乃作還源詩十二章。大士既涅盤時至，亦預有徵應。先是雙林及云黃兩處房前皆生瑞梨樹，其上常有甘露，四時不絕，乃忽萎黃，漸至枯死。時大建元年歲次己丑夏四月丙申朔，大士寢疾，告其子普建、普成二法師曰：我從第四天來，為度眾生故，汝等慎護三業，精勤六度，行懺悔法，免墮三涂。
二師因問曰：脫不住世，眾或離散，佛殿不成，若何？
大士曰：我去世後，或可現相。
至二十四日乙卯，大士入涅盤，時年七十三，肉色不變。至三日，舉身還煖，形相端潔，轉手柔輭。更七日，烏傷縣令陳鍾耆來求香火結緣，因取香火，及四眾次第傳之，次及大士，大士猶反手受香。沙門法璿等曰：我等有幸，預蒙菩薩示還源相，手自傳香，表存非異，使後世知圣化余芳。
初，大士之未亡也，語弟子曰：我滅度後，莫移我臥床，後七日當有法猛上人送織成彌勒佛像來，長鎮我床上，用標形相也。及至七日，果有法猛上人將織成彌勒佛像并一小銅鍾子安大士床上，猛時作禮流淚，須臾，忽然不見。
始大士寢疾，弟子恐其滅度，乃問曰：如或不可諱，則靈樞若為安厝？
答曰：將我屍於雙林山頂，如法焚之，以其灰骨分為二分：一安山頂塔中，一安塚上塔中。兩塔中各作一彌勒佛像，亦用標形相也。
又問曰：若不遂所囑，欲依世俗禮葬，若為安置？
答曰：若不獲我愿，則不須材器，但累甓作床，即轝我屍於其上，以三尺屏風繞之，以絳帳覆之，可也。
又囑弟子徐普拔等曰：我去後，若猶憶我，汝當共迎慧集上人遺形還山，共為佛事。於是弟子竟不奉大士初命，而特用漢禮并迎集上人，屍於潛印渚松山之隅，與大士鄰墳而葬。
大建四年九月十九日，弟子沙門法璿、菩提、智瓚等，為雙林寺啟陳宣帝，請立大士并慧集法師、慧和闍梨等碑。於是詔侍中尚書左仆射領大著作建昌縣開國侯東海徐陵為大士碑，尚書左仆射領國子祭酒豫州太中正汝南周弘正為慧和闍梨碑。
大士在日，常以經目繁多，人或不能遍閱，乃就山中建大層龕一柱八面，實以諸經，運行不礙，謂之輪藏。仍有愿言：登吾藏門者，生生世世不失人身。從勸世人，有發菩提心者，志誠竭力，能推輪藏，不計轉數，是人即與持誦諸經功德無異，隨其愿心，皆獲饒益。今天下所建輪藏，皆設大士像，實始於此。
山有古松，大士曾於松間，愿度眾生，以斧為誓，至今松木斧痕猶在。其飼虎之余飯，棄擲林間，化而為石，青白錯雜，可作數珠，謂之飲石。靈異之迹，豈容思議耶！