內心若凈下，次明內心觀成。歷法脗合者，修觀次第既先內心，是故內心妙觀若成，方乃清凈。故用內觀清凈之心，歷於行、想、受等心數及以色等依正諸法，任運脗合，皆同清凈。以由初心發觀之時，去丈就尺，去尺就寸，唯觀心王，故今心王觀成，乃歷心數及以色等依正諸法無不清凈也。既是內心觀成，歷法豈非從於五品已去？故止觀明初，一心三諦豁爾開明，如臨凈鏡，遍了諸色。於一念心圓解成就，不加功力，任運分明。初品既爾，後品已去，節節勝前，是故當知以此凈心歷一切法，不得濫同唯識歷事，又亦不可濫作外觀觀色而說。往人未曉，誠可悲哉！
次又亦下，次示妙解。修觀之人必先妙解，次方用觀。今先明觀，次示解者，但為問中問於立觀，是故先答修觀次第，必先內心，故今方乃示其妙解。既云又亦先了萬法唯心，方可觀心，豈非據義必須先解，次方立行乎？了者，解也。不二門云：所言內者，先了外色心一念無念，唯內體三千即空、假、中。即此意也。
能了諸法，則見諸法唯心唯色者，上句既云又亦先了萬法唯心，故今應云則見諸法唯是心耳。言唯色者，蓋是文勢相帶來耳。又恐文意以內例外，四念處云：非但唯識，亦乃唯色。即其義也。言唯心者，唯者，獨也。心外無境，故曰唯心。唯心既爾，唯色準知。
當知一切由心分別，諸法何曾自謂同異者，即前所謂由心變故，謂內心外色也。而其諸法何曾自謂有同於心及異於心邪？是知心若無所分別，深造根源，則心非內外，故色無內外矣。金剛錍云：故達唯心，了體具者，焉有異同？即此意也。
次引占察經證。文為二：初、正引。文言占察者，彼經中說滅後四眾於世、出世因果之法未得決定信，不能修學，於三乘中皆無定向。若有種種諸障礙事，當用木輪占察善惡宿世之業，現在苦樂、吉兇等事。善惡業報木輪相者，先當克木如小指許，使長短減於一寸，正中令其四面方平，自余向兩頭，邪漸去之，仰手傍擲，令使易轉。其輪有三，差別不同，如經廣說。開皇三寶錄云：占察經二卷，檢群錄無目，而經首題云菩提登在外國譯，似近代出，今諸藏中并寫流傳。大唐天后朝萬歲元年勑佛授記寺沙門明佺等刊定，編入正經。又今家所引乳光經、像法決疑經、初教經、九十六道經、凈度三昧經、妙勝定經、清凈法行經、提謂經等，群錄或謂是偽，至天后朝勑明佺以凈度三昧經等入藏。故知諸師撰集目錄，去取真偽，一切依情。
觀有二種者，標也。一者、唯識；二者、實相者，列也。實相觀理，唯識歷事者，釋也。下文云從理，則唯達法性，更不余涂，即此所謂實相觀理也；從事，則專照起心，四性叵得。，即此所謂唯識歷事也。既引占察二觀為證，故知前文修觀次第，必先內心，乃是總示事、理二觀，先觀內心，故使下文料簡問答，乃云觀心有事有理，故不可云內觀屬理，外觀屬事也。
次事理下，點示不二，達前二觀，二而不二，是故名為事理不二，故下文云：亦名本末，本末相映，事理不二也。稍者，說文云：出物有漸也。開者，明也。從初品已去，漸漸開明，故云稍開也。是故若能了達此意，方可與之論議觀道也。然雖如是，解者亦稀，故須點示，方堪進行。
言唯識歷事者，占察經云：唯心識觀，於一切時及一切處，隨身、口、意所有作業，悉當觀察，知唯是心，勿令於心無記攀緣。既言唯識，何故經云從是當得色寂三昧？須知觀察知唯是心，則於色界及諸外境不起分別，所以經云色寂三昧，非謂事觀，但觀外色，不得觀心也。唯心識觀既乃歷於一切時、處，三業所作一切之事，觀察推檢，方乃開悟，是故唯識名為歷事。須知歷事，其名稍通。今此乃是歷於四運四性之事，故名歷事耳。與夫托事觀等歷事稍異也。何者？輔行云：然歷事觀法，經論皆爾，非獨今文。如大經云頭為殿堂等，法華云忍辱衣等，凈名云法喜妻等，大論中師子吼等，盤特掃帚、支佛華飛，并是托事見理之明文也。此豈非是托事觀之歷事邪？況托事觀歷於王舍耆山等事，最為顯著，宜熟思之。
輔行又云：常坐觀於三道，常行觀佛三十二相，方等觀於摩訶袒持、尊容道具，法華觀於六牙白象，隨自意觀於善、惡、無記等，并是約於所歷事說。此豈非是從行觀之歷事，亦兼托事觀之歷事乎？況附法觀乃是歷於法相之事。若不爾者，釋簽那云隨聞一句，攝事成理邪？故知歷事，其名稍通。通於從行、托事、附法三種觀相，亦通真如、唯識二觀，以四三昧皆歷事故。四種三昧既皆歷事，而輔行云：又觀四運者，是隨自意中從末從事而修觀法；。如常坐等，或唯觀理，謂一切法無非法性。豈非歷事通於四種三昧及真如、唯識二觀邪？
歷事既通真如、唯識，今文那云實相觀理，唯識歷事？然須了知，常坐三昧等於所歷之事，直達真如實相之理，便能開悟，不巡四運、四性推尋，是故名為真如觀理。既是歷事直達真理，則非偏指清凈真如。若乃於其所歷之事，具以四運、四性檢察，然後開悟，方乃名為唯識歷事，故知唯識名為歷事，與托事等名為歷事，義必區分，不應參濫也。
言實相觀理者，占察經云：真如實觀，思惟心性不生不滅。以能超過無色四空，心及心所二俱寂滅。是故經云心寂三昧，非謂理觀，但觀內心，不得觀色也。真如實觀既乃先知唯心所作，不待檢後方始開悟，所以真如名為觀理。故利根人修真如觀，鈍根之人習唯識觀。以鈍根人不知心性不生不滅故，染著情厚，數起蓋纏，若非一一推究研窮，何由開悟？利根反是，心性寂然，萬緣頓息，便能通達。由是而知，事、理二觀發軫雖異，及其悟理則無差降也。此約利、鈍兩根各從一門而入，作如是說。若論本末相映，事理不二，須知止觀十法成乘。
問：或云：事觀定約第四三昧觀於四運，理觀定約上三三昧，不推四運。此義云何？
答：荊谿但將四種三昧約義斟酌，會同占察經中真如、唯識二觀耳，不曾定判也。故輔行云：今文觀於十界四運，義當占察一切唯心。既云義當，奚嘗局判？以占察經中元無四運之名，但云一切時、處，三業所作，悉當觀察，知唯是心。今止觀中既約四運一一推窮，方乃開悟，豈非義當占察經中一切時、處，三業所作，悉當觀察，知唯是心，故第四三昧觀於四運也。
輔行既云如常坐等，或唯觀理，或之一字，豈非不定？且常坐等或云諸法即是法性，豈非占察經中思惟心性不生不滅？故常坐等，或唯觀理，偏得理觀之名，非謂理觀定判在於常坐等三三昧也。
問：事觀若乃不局在於第四三昧中觀於四運，莫是事觀亦通上三三昧乎？又復理觀若乃不定屬常坐等，莫是理觀亦通隨自意中乎？
答：事、理二觀其實通於四種三昧。何者？以今下文料簡問中既云諸法即是法性，又云四運、四性推如。通師又解十六觀經疏，而四明斥云：多談事相，少示觀門。又孤山稟受奉先清師，亦多有改作。清師解不二門，曰示珠指；孤山解不二門，曰正義；清師解十六觀疏，曰顯要；孤山解觀經疏，曰刊正。嗚呼！世人只知笑余學無師承，而不能笑孤山、四明道無所稟。悲哉！悲哉！
問：頓教下，次正曉喻，文為四十六段，然金錍中開導野客情懷亦立四十六問，既為斷於鈍根疑惑，及對六即，而今四十六段喻疑顯正，豈不然乎？
初辨謬立二種頓教之失。文為三：初問；次答；三、喻疑顯正。應知初問即是荊谿問於清涼，次答乃是清涼答於荊谿，三喻乃是荊谿喻於清涼。余四十五段，準此可知。又下文中或無問辭，但直引於清涼謬立，便乃喻之。然此喻疑四十六段，文皆顯了，不煩碎釋，其間或有關涉之處，則為示之。
言講貫者，講者，和解也；貫者，貫華也。法華文句云：天竺有散華、貫華之說，如此間序後之銘也。故長行之說如散華，偈頌之說如貫華。又修多羅有翻之中第四翻線，線能貫持，如貫華也。此乃通指諸經皆名貫華耳。四分律云：如種華散置案上，風吹則散。何以故？無線貫穿故也。是則別而言之，除長行散說，凡是偈頌，皆名貫華；通而言之，長行、偈頌皆名貫華。故修多羅五種翻中，第四翻線也。
若名、體俱無，修行何托者，以不憑教修行，皆是無依，虛妄故也。若以頓頓是圓，如圓圓等，此義可爾者，縱而許之也。故妙玄明宗中，約四句料簡云：自有漸圓、自有圓漸、自有漸漸、自有圓圓。此約偏圓相對，論四句也。又單約圓論四句，今不煩錄。又止觀第三明偏圓中亦四句，文中仍指如法華玄。然此圓圓即是四教最後之圓，而清涼以天臺四教最後之圓判為漸圓，亦云漸頓，於漸頓外又更別立頓頓之教，故今斥云：既分二頓，漸頓為圓，更加頓頓，為何所擬？
又涅盤玄明經用中亦云頓頓，仍指如前明經宗中復有一行是如來行及以常住大般涅盤，故下文云：正是四教最後之圓。而清涼指不次第行十信斷惑，名為漸頓，不斷惑者，謂之頓頓，是故下文復更斥之云云。
次辨謬立二位斷惑之失。文為三：初問；次答；三、喻。言四住者，見為一住，思分三住，更加無明，即五住也。圓教四念處者，大師自有別行四卷四念處文，即以四教四種念處各為一卷也。
冶鐵作器等者，彼文圓教四念處云：五品名外凡，十信名內凡，皆圓伏無明，而界內見、思自然而盡，如火燒鐵，鐵雖未融，垢在前去。正慧觀無明，無明未除，見、思前盡。
非關漸次者，若據麤惑任運斷處，亦與次第次位相齊，而從初來三觀圓修與次第義永不相關。故妙玄云：三藏佛位斷見思盡，望圓六根，有齊有劣。同除四住，此處為齊；若伏無明，三藏則劣。佛尚為劣，二乘可知。永嘉宿覺集中既用天臺此文，驗知永嘉本學天臺，而云認得曹谿路者，豈非矛盾？茍順永嘉宿覺集中明於修證，將何超於天臺止觀邪？