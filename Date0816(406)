：初、標主；二、明愿；三、請加。
稽首西方安樂國，接引眾生大導師，
稽首者，以首叩地，敬之至也。西方國土無量，今歸敬者，西方之安樂國也。安樂，極樂之異名也，或名安養，或名清泰，其義一也。接，攝取也。引，指導也。眾生沉淪，接取置之善地；眾生迷昧，指導歸之正途。凡知識、羅漢、菩薩、如來，皆接引導師，如畋獵之有虞人，涉川之有舟長，問路之有土民也。惟佛為群導師之中大導師也。
大二意：一、普度群靈無遺失故；二、究竟成佛無退轉故。
信、行、愿三，凈土資糧。但言愿者，惟信故愿，愿之切者，必其信之真也。行以愿立，愿之切者，自能行之力也。是以彌陀經中專說發愿愿往，不一而足。
維愿慈悲哀攝受。
愿文備矣。或問：古云把手牽他行不得，惟人自肯乃相應，何乃求佛攝受耶？答：一者、彌陀本愿力故；二者、求佛攝受，正自肯故；三者、感應道交，正相應故。
二、正述愿文，分三：初、求生西方正因；二、得生西方明驗；三、已生凈土大用。
：初、發起大心；二、懺除業障；三、立愿自要；四、求佛冥加；五、凈業成就。
普為四恩三有法界眾生，求於諸佛一乘無上菩提道故，專心持念阿彌陀佛萬德洪名，期生凈土。
先出念佛求生凈土之本志也。普為者，兼利為懷，不為自身獨求解脫也。一乘者，佛果為期，不於余乘妄有希冀也。發如是心，乃修凈土，是謂正因；茍為不然，雖勤念佛，因地不真，果招迂曲。
四恩者，在家則父母、眾生、國王、三寶，出家則父母、師長、國王、施主也。三有者，欲有、色有、無色有也。
又以業重福輕，障深慧淺，染心易熾，凈德難成，今於佛前，翹勤五體，披瀝一心，投誠懺悔。我及眾生，曠劫至今，迷本凈心，縱貪瞋癡，染穢三業，無量無邊，所作罪垢，無量無邊，所結冤業，愿悉消滅。
承上雖發大心，恐宿世今生業障多而福慧少，欲凈偏染，故須懺悔。本凈者，心本自凈，因迷成染，今始覺知，慚愧修省。若本不凈，如銷頑鐵，欲成真金，縱經百鏈，終不成就。
三業者，身業、意業、口業也。三業各具貪、瞋、癡故。
從於今日，立深誓愿，遠離惡法，誓不更造，勤修圣道，誓不退惰，誓成正覺，誓度眾生。
雖已懺悔，不發誓愿，是謂有懺無悔。要者，猶俗云脅制，古曰要，君今自要故。四句即四弘誓也。
遠離句，即煩惱無盡誓愿斷也；勤修句，即法門無量誓愿學也；誓成句，即佛道無上誓愿成也；誓度句，即眾生無邊誓愿度也。
阿彌陀佛以慈悲愿力，當證知我，當哀憫我，當加被我，愿禪觀之中，夢寐之際，得見阿彌陀佛金色之身，得歷阿彌陀佛寶嚴之土，得蒙阿彌陀佛甘露灌頂，光明照身，手摩我頭，衣覆我體，
古謂佛以天眼遙觀，天耳遙聞，他心速見，故行人既發大心，佛必證知；既證知已，佛大慈悲，必垂哀憫；既哀憫已，佛大威神，必垂加被，顯如禪觀，幽如夢寐。所云金色、寶嚴、甘露、光明、手摩、衣覆，精誠之極，感應自然；或不精誠，與精誠未極，則不能也。然行人但須一心精誠，不必因此生著，作意求現。
使我宿障自除，善根增長，疾空煩惱，頓破無明，圓覺妙心，廓然開悟，寂光真境，常得現前。
既以自力，又蒙佛力，內外交資，故障滅善生，有如是等大利益事。空而曰疾，不勞肯綮修證也。破而曰頓，不歷階級次第也。了悟圓覺，常住寂光，至是得本凈心，故曰凈業成就。
宿障者，貪、嗔、癡等。善根者，戒、定、慧等。妙心真境，言之似分，實則即心即境，即境即心，二而不二。
：初、臨終正念；二、感佛來迎；三、往生極樂。
至於臨欲命終，預知時至，身無一切病苦厄難，心無一切貪戀迷惑，諸根悅豫，正念分明，舍報安詳，如入禪定。
至於者，前修凈因，故至臨終，感斯凈報也。平日散心雜念，臨行揮霍慞惶，念佛若至一心，臨終安得不定？然行人但貴己離貪戀迷惑，勿慮或遭病苦厄難。倘遭病厄，當知念佛人死此往生，如脫敝衣，得換珍服，如出牢獄，得還故家，不亦樂乎！況古云還有不病者麼？則亦有不厄者，復何慮哉？
病苦者，身所生。厄難者，身所遇。貪戀者，或貪眷屬，或貪財產，不能舍故。迷惑者，心念顛倒，如不知地獄，而曰我欲往中，我欲往中故。
阿彌陀佛與觀音、勢至諸圣賢眾，放光接引，垂手提攜，樓閣幢幡，異香天樂，西方圣境，昭示目前，令諸眾生見者聞者，歡喜感嘆，發菩提心。
經云執持名號，一心不亂，其人臨命終時，阿彌陀佛與諸圣眾現在其前是也。眾見發心，則自他兼利矣。又眾人皆見，其事乃真；獨己見之，或是魔事。
我於爾時乘金剛臺，隨從佛後，如彈指頃，生極樂國七寶池內勝蓮華中，
上見佛來，今隨佛去，無來去中而來去也。勝蓮花者，上上品也。
：初、見佛得記；二、蒙記具德；三、成德利生；四、普皆回向。
花開見佛，見諸菩薩，聞妙法音，獲無生忍，於須臾間，承事諸佛，親蒙授記。
上言平日求生，臨終得生，然豈徒得生而已乎？今言得生之後，親蒙佛記，具足功德，廣度眾生，有如是等大用也。凡生西方者，花開有遲速，見佛有早晚，悟道有先後。今是舉念即生，生已即花開，即見佛，即聞法，即得忍，即授記也，皆上上品事。
得授記已，三身四智、五眼六通、無量百千陀羅尼門、一切功德，皆悉成就，
或疑如是廣大功德，累劫修習未必能得，云何一生西方，皆悉成就？不知萬法唯心，既得一心，何法不得？文殊般若稱念佛為一行三昧，得此三昧，所有多聞、智慧、辨才遠過阿難百千萬億倍，余可知矣。
三身者，法、報、化身也。四智者，大圓鏡、平等性、妙觀察、成所作智也。五眼者，肉眼、天眼、慧眼、法眼、佛眼也。六通者，天眼、天耳、他心、宿命、神足、漏盡通也。陀羅尼者，此云總持。
然後不違安養，回入娑婆，分身無數，徧十方剎，以不可思議自在神力，種種方便，度脫眾生，咸令離染，還得凈心，同生西方，入不退地。如是大愿，世界無盡，眾生無盡，業及煩惱，一切無盡，我愿無盡，
然後者，古所謂既生西方，得無生忍已，還來此世救苦眾生也。不違而入者，常居九品，常在十方，時時堪忍度眾生，刻刻西方入正定也。還得凈心者，上言迷本凈心，此言昔迷今悟，如久失方得，得其本有之凈心，非新得也。愿無盡者，前來發起無上大心，故今成滿無盡大愿也。
愿今禮佛發愿修持功德，回施有情，四恩普報，三有均資，法界眾生同圓種智。初始發心，求生凈土，本為四恩三有法界眾生，故今回向亦如是。