毛詩序：六月，宣王北伐也。
六月六月棲棲，戎車既飭。四牡騤騤，載是常服。玁狁孔熾，我是用急。王于出征，以匡王國。
比物四驪，閑之維則。維此六月，既成我服。我服既成，于三十里。王于出征，以佐天子。
四牡脩廣，其大有顒。薄伐玁狁，以奏膚公。有嚴有翼，共武之服。共武之服，以定王國。
玁狁匪茹，整居焦穫。侵鎬及方，至于涇陽。織文鳥章，白斾央央。元戎十乘，以先啟行。
戎車既安，如輊如軒。四牡既佶，既佶且閑。薄伐玁狁，至于大原。文武吉甫，萬邦為憲。
吉甫燕喜，既多受祉。來歸自鎬，我行永久。飲御諸友，炰鱉膾鯉。侯誰在矣？張仲孝友。
六月，六章，章八句。
