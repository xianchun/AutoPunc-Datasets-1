禪師名文偃，姑蘇嘉興人也。少依兜率院得度。性豪爽，骨面豐頰，精銳絕倫，目纖長，瞳子如點漆，眉秀近睫，視物凝遠，博通大小乘。棄之游方，初至睦州，聞有老宿飽參古寺，掩門織蒲屨養母，往謁之，方扣門，老宿揕之曰：道！道！偃驚不暇答，乃推出曰：秦時&#;轢鉆。隨掩其扉，損偃右足。
老宿名道蹤，嗣黃檗斷際禪師，住高安米山寺，以母老，東歸叢林，號陳尊宿。
偃得旨辭去，謁雪峰存。存方堆桅坐，為眾說法，偃犯眾出，熟視曰：項上三百斤鐵枷何不脫卻？
存曰：因甚到與麼？偃以手自拭其目趨去，存心異之。
明日，陞座曰：南山有鼈鼻蛇，諸人出入好看。偃以拄杖攛出，又自驚栗，自是輩流改觀。
又訪乾峰，峰示眾曰：法身有三種病、二種光，須是一一透得，更有照用同時，向上一竅。
偃乃出眾曰：庵內人為什麼不見庵外事？於是乾峰大笑。
曰：猶是學人疑處在。
乾峰曰：子是什麼心行？
曰：也要和尚相委。
乾峰曰：直須恁麼，始得穩坐。偃應喏喏。
又訪曹山章公，問：如何是沙門行？
章曰：吃常住苗稼者。
曰：便與麼去時如何？
章曰：汝還畜得麼？
曰：學人畜得。
章曰：汝作麼畜？
曰：著衣吃飯有什麼難？
章曰：何不道披毛戴角？偃即禮謝。
又訪疏山仁，仁問：得力處道將一句來。
曰：請高聲問。仁即高聲問。
偃笑曰：今早吃粥麼？
仁曰：吃粥。
曰：亂叫喚作麼？仁公駭之。
又過九江，有陳尚書飯偃而問曰：儒書即不問，三乘十二分教自有講師，如何是衲僧行腳事？
曰：曾問幾人來？
曰：即今問上座。
偃曰：即今且置，作麼生是教意？
曰：黃卷赤軸。
偃曰：此是文字語言，作麼生是教意？
曰：口欲談而辭喪，心欲緣而慮忘。
偃曰：口欲談而辭喪，為對有言；心欲緣而慮忘，為對妄想。作麼生是教意？尚書無以詶之。
偃曰：聞公常看法華經，是否？
曰：不敢。
曰：經曰：治生產業，皆與實相不相違背。且道非非想天有幾人退位？又無以詶之，偃呵譏之而去。
造曹溪禮塔，訪靈樹敏公，為第一座。先是，敏不請第一座，有勸請者，敏曰：吾首座已出家。
久之又請，敏曰：吾首座已行腳悟道。
久之又請，敏曰：吾首座已度嶺矣，姑待之。
少日偃至，敏迎笑曰：奉遲甚久，何來暮耶？即命之，偃不辭而就職。
俄廣王劉王將興兵，就敏決可否。敏前知之，手封奩子，語侍者曰：王來，出以似之。於是怡然坐而歿。
王果至，聞敏已化，大驚，問：何時有疾而遽亡如是耶？
侍者乃出奩子，如敏所誡呈之。王發奩得簡曰：人天眼目，堂中上座。
劉王命州牧何承范請偃繼其法席，又迎至府開法。俄遷止云門光泰寺，天下學者望風而至。
示眾曰：江西即說君臣父子，湖南即說他不與麼，我此間即不如此。良久，曰：汝還見壁麼？又曰：後上來且是個什麼事？如今抑不得已，且向諸人道：盡大地有什麼物與汝為緣為對？若有針鋒許與汝為隔為礙，與我拈將來。喚什麼作佛？喚什麼作祖？喚什麼作山河大地、日月星辰？將什麼為四大五蘊？我與麼道，喚作三家村老婆說話，忽然遇著本色行腳漢，聞與麼道，把腳拽向階下，有什麼罪過？雖然如是，據個什麼道理便與麼？莫趁口快向這亂道，須是個漢始得。忽然被老漢腳跟下尋著，沒去處，打腳折，有什麼罪過？即與麼，如今還有問宗乘中話者麼？待老漢答一轉了，東行西行。
又曰：盡乾坤一時將來著汝眼睫上，汝諸人聞恁麼道，不敢望汝出來，性燥把老僧打一摑，且緩緩子細看，是有是無？是個什麼道理？直饒汝向這明得，若遇衲僧門下，好槌腳折。
又曰：三乘十二分教橫說豎說，天下老和尚縱橫十字說，與我拈鍼鋒許說底道理來看，與麼道，早是作死馬醫。雖然如此，且有幾個到此境界？不敢望汝言中有響，句藏鋒，瞬目千差，風恬浪靜。
又曰：我事不獲已，向汝道直下無事，早是相埋沒也。更欲踏步向前，尋言逐句，求覓解會，千差萬別，廣設問難，嬴得一場口滑，去道轉遠，有什麼歇時？此個事若在言語上，三乘十二分教豈是無言？因什麼道教外別傳？若從學解機智得，只如十地圣人說法如云如雨，猶被佛呵謂見性如隔羅縠，以此故知，一切有心，天地懸殊。雖然如是，若是得底人，道火何曾燒口？終日說事，何曾掛著牙齒？何曾道著一字？終日著衣吃飯，何曾觸一粒米，掛一縷絲？然猶是門庭之說，須是實得與麼始得。若約衲僧門下，句呈機，徒勞佇思。直饒一句下承當得，猶是瞌睡漢。
偃以足跛，嘗把拄杖行，見眾方普請，舉拄杖曰：看看！北郁單越人見汝般柴不易，在中庭相撲供養汝，更為汝念般若經曰：一切智智清凈，無二無二分，無別無斷故。
眾環擁之久不散，乃曰：汝諸人無端走來這覓什麼？老僧只管吃飯、屙屎，別解作什麼？汝諸方行腳，參禪問道，我且問汝，諸方參得底事作麼生？試舉看。
於是不得已，自誦三平偈曰：即此見聞非見聞。回視僧曰：喚什麼作見聞？又曰：無余聲色可呈君。謂僧曰：有什麼口頭聲色？又曰：個中若了全無事。謂僧曰：有什麼事？又曰：體用無妨分不分。乃曰：語是體，體是語。舉拄杖曰：拄杖是體，燈籠是用，是分不分？不見道：一切智智清凈。
又至僧堂中，僧爭起迎，偃立而語曰：石頭道：回互不回互。
僧便問：作麼生是不回互？
偃以手指曰：這個是板頭。
又問：作麼生是回互？
曰：汝喚什麼作板頭？永嘉云：如我身空法亦空，千品萬類悉皆同。汝立不見立，行不見行，四大五蘊不可得，何處見有山河大地來？是汝每日把鉢盂噇飯，喚什麼作飯？何處更有粒米來？
僧問：生法師曰：敲空作響，擊木無聲。如何？
偃以拄杖空中敲曰：阿耶！阿耶！又擊板頭曰：作聲麼？
僧曰：作聲。
曰：這俗漢！又擊板頭曰：喚什麼作聲？
偃以乾佑元年七月十五日赴廣主詔，至府，留止供養。九月甲子，乃還山謂眾曰：我離山得六十七日，且問汝六十七日事作麼生？眾莫能對。
偃曰：何不道：和尚京中吃面，多聞擊齋鼓。曰：鼓聲咬破我七條繩床曰：適來許多葛藤貶向什麼處去也？靈利底見，不靈利底著我熱謾。
偃契悟廣大，其游戲三昧乃如此，而作為偈句，尤不能測。如其綱宗偈曰：
康氏圓形滯不明，魔深虛喪擊寒冰。
鳳羽展時超碧漢，晉鋒八博擬何憑？
又曰：
是機是對對機迷，辟機塵遠遠塵棲。
久日日中誰有掛？因底底事隔塵迷。
又曰：
喪時光，藤林荒，徒人意，滯肌尪。
又曰：
咄咄咄，力㘞希，禪子訝，中眉垂。
又曰：
上不見天，下不見地。
塞卻咽喉，何處出氣？
笑我者多，哂我者少。
每顧見僧，即曰：鑒、咦。而錄之者曰顧鑒咦。德山密禪師刪去顧字，但曰鑒咦，叢林目以為抽顧頌。
北塔祚禪師作偈曰：
云門顧鑒笑嘻嘻，擬議遭渠顧鑒咦。
任是張良多智巧，到頭於是也難施。
偃以南漢乾和七年四月十日坐化而示，即大漢乾佑二年也，以全體葬之。
本朝太祖乾德元年，雄武軍節度推官阮紹莊，夢偃以拂子招曰：寄語秀華宮使特進李托，我在塔久，可開塔乎！托時奉使韶州，監修營諸寺院，因得紹莊之語，奏聞奉圣旨，同韶州牧梁延鄂至云門山，啟塔，見偃顏貌如昔，髭發猶生，具表以聞。有旨李托迎至京師，供養月余，送還山，仍改為大覺禪寺，謚大慈云匡真弘明大師。
贊曰：余讀云門語句，驚其辯慧渦旋波險如河漢之無極也，想見其人奇偉杰茂如慈恩大達輩。及見其像，頹然傴坐胡床，廣顙平頂，類宣律師。奇智盛德，果不可以相貌得耶！公之全機大用，如月臨眾水，波波頓見，而月不分；如春行萬國，處處同至，而春無迹。蓋其妙處，不可得而名狀，所可知而言者，春容月影耳。嗚呼！豈所謂命世亞圣大人者乎！