禪師名行端，號元叟，生臺之臨海何姓。何姓世以儒顯，端母王氏，博釋五經，章安子弟咸宗之，如漢之曹大家。
南宋寶佑乙卯歲生端，端生不茹葷，襁褓中見沙門遂喜。甫六歲，母王氏授以論、孟，端咿唔成誦，乃至經、子章句，悉不可難。每遇紛華雜遝，端則莊坐如在定，母因奇之曰：吾家千里駒也，然恐不為世用。
端叔父茂上人者，早歲為僧，住余杭化城院，適歸省故里，端竟從之剃染。徧游叢林，謁徑山藏叟，臨機悟旨，藏叟悅之。一日，藏叟問端曰：汝是臺州人那？
對曰：臺州。叟便喝，端拜；叟又喝，端起叉手。
叟曰：放汝三十棒。端喏。
藏叟又曰：還知我泉南無僧否？
端曰：和尚聻？叟便棒。
端按住曰：莫道無僧好。叟大笑而起。
端既罷參，乃徜徉西湖山水間，自稱寒拾里人。育王珙作偈招曰：
夜半落霜花，日輪正卓午，
寥寥天地間，只有寒山子。
端不答，乃典凈慈書記。時凈慈石林鞏禪師居焉。吳山石田林處士久隱，不與世接，乍見端篇翰，獨以詩柬端，有能吟天寶句，不廢嶺南禪之語。端又遠訪雪巖欽於仰山，欽曰：駕發何處？
端曰：兩浙。
曰：因甚語音不同？
端曰：合取口。
曰：獺徑橋高，集云峰峻，未識闍黎在。
端拍手曰：鴨吞螺螄，眼睛突出。
欽顧侍者：點好茶來。
端曰：也不消得。於是以上禮賓之。
元成宗大德初，為虎巖伏分座於徑山。庚子，出住湖州翔鳳，乃曰：大慧祖師道：寧以此身代大地眾生受地獄苦，終不將佛法作人情。徑山先師藏叟和尚，一生不肯四天下人，縱饒釋迦老子、達磨祖師到來，也須退身有分。山僧在侍者寮兩年，弄盡機關，做盡伎倆，直是沒湊泊它處，所以知其為大慧嫡孫。今有炷香供養它，也要大家證明。
甲辰，詔主中天竺，并賜慧日正辨師號。皇慶壬子，遷靈隱，仁宗設無遮大會於金山，命端證之。又加號佛日，乃退居良陼西庵。
英宗至治壬戌間，起端居徑山。端居徑山，人才之盛，不減妙喜，其楚石琦輩，時稱僧杰焉。
虞公文靖以文獻宗時，兼游諸禪宿之門，自稱微笑居士。每方楊大年之為人，多剝啄諸家語錄，而讀端提唱，乃謂其子弟曰：元叟生平諦理恢拓，廣說略說，莫不弘偉。然關要隱而不發，以待其人。大慧之流風余韻，猶有如此者，不謂老夫復相識耳。
其提唱曰：寂靜中做工夫者，以寂靜為究竟，他且不是你寂靜中究竟底物；憒鬧中做主宰者，以憒鬧為得意，它且不是你憒鬧中得意底物；經教中領覽者，以經教為根本，它且不是你經教中領覽得底物；師友中講磨者，以師友為淵源，他且不是你師友中講磨得底物。此無形段金剛大士，從塵點劫來，直至而今，如潛泉魚鼓波而自躍。你擬向東邊討它，它向西邊立地；你向南邊討它，它向北邊立地。教它與一切人安名立字即得，一切人與它安名立字即不得。一切處一切時，與你萬象為主，萬法為師，此其是也。自非上根利智具殺人不眨眼底手段，將第八識斷一刀，豈有成辦時節？
又曰：自家根蒂下，積生累劫，多諸惡習。若也照燭不破，剔脫不行，日用間豈免觸途成滯？一切法中，或有所疑地，即礙殺了你；一切法中，或有所愛水，即淹殺了你；一切法中，或有所瞋火，即燒殺了你；一切法中，或有所喜風，即飄殺了你。四者既是五蘊、十二處、十八界、二十五有，明暗色空，森羅萬象，到處粘作一團，如黐膠相似，驅你入驢胎，使你入馬腹，總繇它在，千佛出世，亦無如之何矣！
端開化四十二年，三受金襴，密秘之，不以披搭，所賜金帛悉賑貧乏。復多怒，老益甚。每據坐，竟日傳餐訶罵，及入寢室，或竊問其故，乃左右顧視，欲舉已忘，故道俗於怒罵中得旨者甚多。
順帝至正壬午秋，示微疾，問侍僧曰：呼之曾已休，吸之尚未舍，安同諸苦源，來者不來者。如何是來者不來者？僧無語。
端良久曰：後五日看。
至期，更衣趺坐，曰：本無生滅，焉有去來？冰河發焰，鐵樹花開。垂一足而化，世年八十八，僧臘七十六。所剪爪發，舍利累然。閟全身於鵬摶峰北。謚曰普照，塔曰寂照。
端退居良陼日，忽有梵僧仗錫來徵般若樞要，端示以獅王奮迅三昧，其僧稽首蹈空而去，左右皆驚愕。端曰：掩鼻偷香，何足羨也？
贊曰：大慧四傳至端禪師，二百載矣，幾如勁弓之末，其勢不能穿魯縞。師崛出珍公之門，而道被三朝，德邁九洲，源厚流長，不亦宜乎。或謂：師之後大抵說法朝廷，豈其家化以金馬門為隱者耶？曰：否。不離菩提樹下而據吉祥座者，斯何人哉？
石屋禪師者，諱清珙，虞山人也。宋咸淳壬申，生於溫姓。生之夜，光貫北垣，其室異香，經旬不散。
珙幼斷酒胾，素質清癯，而精神宥密。六經、雜史，一覽即不顧。於佛經如獲故物，乃盡棄其所有，為大僧，翩然逸舉，擇人而見。
首參高峰妙禪師，妙公曰：新戒來須何事？
珙曰：生死事大，乞施大法。
公曰：我本無法，說甚小大？
珙乃服勤三年，不契。妙公曰：溫有瞎驢，淮有及庵，宜往見之。
珙直走見及庵，路聞及庵多慢悔，罷廢參儀，不以禪流為事，大有名者，輒遭刪削。珙疑之，然心信妙公之指，如不相當，則走溫未遲也，乃至建陽西峰通謁及庵。
及庵袒襟危坐，受珙展拜，遂問珙曰：區區逐日，何所用心？
珙對曰：以萬法歸一為本參。
及庵訶曰：甚麼害熱病底教你參者死句！珙悚然罔措。
及庵曰：有佛處不得住，無佛處急走過，作麼生會？
珙擬對之，及庵驀起厲聲曰：者個亦是死句！便入寢室。
珙罔措，乃堅依座下。久之，及庵復理前話詰珙，珙對曰：上馬見路。
及庵又訶曰：在此多年，猶作恁麼見解！
珙憤以為及庵賣己，因背棄去。及庵笑曰：珙即回也。
珙於途中忽見風亭，乃急趨回，舉似及庵曰：有佛處不得住，亦是死句；無佛處急走過，亦是死句。清珙今日會得活句了也。
及庵曰：作麼生會？
珙曰：清明時節雨初晴，黃鸝枝上分明語。及庵肯之。
於是出入吳越，激揚禪社，廣結般若緣。偶登霞霧山，喜之，遂構草庵，號曰天湖。趨風者日眾，珙頻作山居偈頌示之。愛之者以為章句精麗，如巖泉夜響，玉磬晨鳴云。
嘉禾當湖，新創福源禪剎，盡禮致珙，珙不起。平山林禪師作契聰排闥圖柬珙，珙慨曰：林兄不容吾高臥也。
於是自攜竹笠，飄然而來福源，乃勇於臨眾，不期，綱宗大振，圍遶座下，多諸有道。六七年間，衲子為法忘軀，而叢林豐盛如西天那爛陀寺。
有貴人入寺飯僧，見珙布衲蕭蕭，疑為矯飾，竊視方丈，棕拂道具外，空徒四壁而已。貴人大異，乃私問寺主曰：和尚人天知識，何枯淡若此耶？殆非吾輩之所堪矣！
寺主曰：然吾師原儉於自奉，施者雖多，有即散之。常誡吾黨，莫貪甘煖，免償宿債。貴人感悟，歸散家財而隱。
有詔徵珙，珙堅以疾辭，乃降金襴法衣賜之，人以為榮，珙嘆曰：吾少壯時，猶不如人，況今形之不逮矣，忍將名字勞倦人間世乎？乃上堂曰：卸卻頂上鐵枷，揚下手中木杓，合眼跳過黃河，騰身沖開碧落。獅子踢倒玉欄干，象王擺壞黃金索，白云兮處處相逢，青山兮步步踏著。喝一喝，云：舉頭天外看，誰是個般人？便棄福源，歸天湖。
嘉禾公牘互至，珙作偈答之，有老拙背時酬應嬾，不能從命出烟霞之句。
珙年八十有一，行不倚杖，坐不施褥，燈下書字如粟。嘗與客夜話，將達旦，客謝息，珙笑曰：後生輩精神乃爾，安足謀道耶？
俄告寂，門人請命後事。珙引聲曰：青山不著臭屍骸，死了何須堀土埋？顧我也無三昧火，光前絕後一堆柴。已而，吉祥化去。火後，舍利五色莫計，塔於天湖，時至正壬辰孟秋也。謚曰佛慈慧照禪師。高麗王仰珙德化，且感異夢，請旨移文江浙，分舍利歸國祀之。
贊曰：瘦棱棱，卻如碧海波心涌起一座玉巖；硬剝剝，好似白云堆突出千尋石屋。乃珙公自狀其微也。至於道傾彤室，德感異邦，置弗論矣。但歷來三百余年，人誦其詩偈，讀其語錄，恨不尊公至夜摩睹史之天上。蓋公不以虛言而欺世也明矣！
禪師普度者，出史氏，刊江人也。刊俗浮華，度不樂家居，邀正信友，出入僧伽藍，結出世緣，熏久機熟，竟斬發焉，自號虛舟。入講肆，精貫楞伽、唯識。晝倦，幾假寐，夢游於俗。俗境宛然，僉有術士相其面曰：公乃玉堂金馬中客，何墮於僧數？
度唾之曰：我既登釋譜，不受你輩雌黃也。覺則汗流愧悚。
於是廢卷枯坐，不言者累日。同學請入筵，度曰：此非究竟，聽之何為？且諸佛涅盤之旨，豈言詮能及哉？同學病其狂，度即負盋袋而去。
徧走江南諸有道名之社，弗生怠忽，乃謁無得通禪師於常州之華藏寺。是日，同謁者三十余人，通公獨許度參堂。度得入通公之室，每求佛法大意，通每低聲曰：佛法盡有，待無人處向你說。
度益心疑，夜靜私抵通公榻下，哀求不已。通又低聲曰：將謂無人那？乃指度，復自點胸數下，則瞑目悄然。
度驚趨出，於是參究愈切，坐立如木偶人，會通公示眾曰：破一微塵出大經，鳶飛魚躍更分別。不將眼看將心看，已見重敲火里冰。度脫然省發於座下。
通乃召度曰：不與萬法為侶者是甚麼人？
度對曰：金香爐下鐵崑侖。
曰：將謂者矮子有甚長處？見解卻只如此。
度拜曰：謝和尚證明。通大喜之。
度於是久侍華藏，師子，誠公不許，且叱之。於是友浮沈歲月，自愛也。度夏雪巖，因讀法昌語，豁然有新證，乃書頌古數則，寄呈般若誠公。誠曰：此人得我第三番竹篦，氣力猶欠脫殼在。今兄弟家，三年五載做工夫，無個入處，將從前話頭拋卻，不知行到中途而廢，可惜前來許多心機。有志之士，看眾中柴乾、水便、僧堂溫煖，發愿三年不出門，決定有個受用。有等才做工夫，但見境物現前，便成四句，將謂是大了當人，口快舌便，悞了一生。三寸氣消，將何保任？若欲出離，參須真參，悟須實悟。
友遙聞之，閨閣中物一時放下。又三年，赴齋，打動鉢盂，乃徹法源。披伽黎，焚香向般若大展曰：非吾師大機大用，正友幾成木強人耳。
住後，上堂曰：慧劍單持，明行正令，擬議不來，喪身失命。還有當鋒底麼？良久，云：正好一帆風過海，個中不遇駕濤人。喝一喝，又曰：月落山頭慘，云橫谷口陰，欲明生死事，直指本來心。且道如何是本來心？夜靜不勞重借月，玉蟾常掛太虛中。
至正壬辰深春，高仰山樹不穎，泉忽涸，眾懼，友曰：老僧向後自有嘉徵。五月初三，集眾跏趺，垂訓諄諄，奄然斂目而寂。仰山泉始涌，樹始花。
友初住天心，掘地，見藏金，友掩之。或曰：無主之物方便納之，以興佛事，曷不可乎？
友曰：吾教以檀施為佛事，發藏得物，未之載也。冒而容之，寧不慚乎？其夜風雨暴作，巨石崩壓其處，人名其山曰卻金山。
贊曰：蒿枝之令，數百年來叢林畏而不聞矣。是以驢乳十斛，雜濫人間，而端人正士，故有流涕長太息之感也。誠公滴桃源真乳於嚴霜巨凍之秋，而古梅之器琉璃也，自無迸裂之患，則雪巖橫出一枝，灼可觀焉。