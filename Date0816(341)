佛祖正法眼藏，初不可傳，可傳者，筌蹄耳。然而師承真正根蔕分明，則有言無言，無非正法。凡所以發揚祖道，開示後學，使人因指見月，其可無傳乎？先破庵老和尚九坐道場，說無義語，壁立千仞，峭絕巉巖，售用縱橫，打破密庵窠窟，行持高峻，遠紹佛果家風，正令全提，諸方風靡，大機密用，外道潛蹤，獨運本分鑪錘，烹鏈幾多禪衲。近世宗師，如公無幾。
嗚呼！當此法弱魔強之際，倚公一柱以障頹瀾，今其已矣，後學將安仰乎？予雖未識師顏，而書問往來，商訂是事，千里同風，固若符契。
今侍者圓照編次法語，求序板行，三復玩味，非惟如已識面，又得其心，乃知破庵老人有不亡在。續佛慧命，非在斯文乎？學道高人，要須具眼。
