三、天樂雨華┤二、金地又舍利弗！彼佛國土常作天樂，
上敘寶池，此談金地之上華樂交輝也。天樂者，異世樂故；常作者，無間歇故。
異世樂者，大本云：第一四天王天及諸天人，百千香華、百千音樂以供養佛及諸菩薩、聲聞之眾，於是第二忉利天王、欲界諸天，以至第七梵天，一切諸天，香華、音樂轉相倍勝。又云：亦有自然萬種伎樂，無非法音，清暢嘹喨，微妙明雅，一切音聲所不能及。觀經云：無量諸天作天伎樂，又有樂器懸處虛空，如天寶幢，不鼓自鳴。以是天人所作之樂，非人間所有，故云異世樂也。
無間歇者，世樂須人，有作有輟；天樂自鳴，故云常作也。今人念佛，臨終之日天樂迎空，正唯凈土常作天樂故。
稱理，則自性萬德和融，是天樂義。
自性如實空，則不立一塵；如實不空，則交羅萬德。調和而克諧不悖，融液而一味無乖。忍進相與低昂，則損鳴篪奏；止觀雙成定慧，則玉振金聲。慈悲，則哀矣不傷；喜舍，則樂而不泆。如斯天樂，非唯不鼓，兼復無聲，羽寂宮沈，響天震地。
此躡前起後，謂極樂世界上則樂作於天，下則金嚴其地，而居此黃金地上，不獨耳聞天樂，亦且眼見天華也。黃金者，謂琉璃地上間以黃金，然亦眾寶無定。
間以黃金者，如觀經云：見琉璃地內外映徹，下有金剛七寶金幢擎琉璃地，其幢八棱，百寶所成，一一寶珠放千光明，一一光明八萬四千色映琉璃地，如億千日。琉璃地上以黃金繩雜廁間錯，界以七寶，分齊分明。據此，則地本琉璃，而黃金者，又地面之莊嚴也。大本云：彼剎自然七寶，體性溫柔，相間為地，或純一寶，光色晃耀，超越十方，恢廓曠蕩，不可窮盡。地皆平正，無有須彌及諸山海、坑坎、井谷幽暗之所。據此，則亦可專以黃金為地。良繇彼國廣大，非止一隅，黃金、琉璃且以一寶、二寶言之，眾寶為之，當亦無盡。
稱理，則自性真如平等，是金地義。
真如，則無雜無穢，無變無遷，歷萬劫而常新；平等，則不增不減，不高不下，為千圣所共履。毗舍如來謂當平心地，則世界平，如舍利弗心有高下，乃見丘陵坑坎是也。是故人人行處是黃金，何待如來以足指按地？
三、雨華┤二、持以供佛晝夜六時雨天曼陀羅華。
言此黃金地上常雨天華也。彼無須彌日月，而言六時者，以華鳥為候也，廬山蓮漏，蓋仿此意。
此土日月旋環，遶須彌而分晝夜，如贍部正當須彌之南，晝則始東洲半，經乎南洲，終西洲半；夜則始西洲半，經乎北洲，終東洲半；配十二支，六時成晝，六時成夜，為一日也。彼國既無須彌，又無日月，常明不昏，晝夜無辨，唯以華開鳥鳴而為晝，華合鳥棲而為夜也。
然日月有無，諸本不同，漢譯云日月處空，吳譯仍漢，王氏復云：處空而不運轉。曹魏不言有無，元魏及宋直云無有，若和會之，當是日月雖存，以佛及圣眾光明掩映，與無同耳。而以理揆之，無者為正。何者？忉利而上，尚不假日月為明，何況極樂。或漢譯日月上，缺無有二字，未可知也，高明更詳之。
蓮漏者，遠祖於廬山集眾念佛，刻木為蓮，具十二葉，引流泉入池，每度一時，水激一葉，晝夜六時，禪誦不輟，與會諸賢，往生甚眾。今人六時凈業本於遠祖，遠祖本此。
曼陀羅，天華名也，此云適意，又云白華。天雨者，贊嘆道德，如空生帝釋事。
白華者，天華多種，如曼殊沙，則云赤華，今止白華，文省便也。亦可西方屬金，取白業義。適意者，天華妙好，適悅人意也。大本云一切諸天皆齎天上百千華香來供彼佛及諸菩薩、聲聞之眾是也。
贊嘆者，世人行善，諸天歡喜，何況彼國如來、菩薩、賢圣上善之所集會，贊嘆雨華，理固應爾。如空生帝釋者，須菩提宴坐，帝釋散華，須菩提問：空中散華，當是何人？答曰：我乃天帝，以尊者善說般若故。是知凈土往生之眾，一心不亂，則諸念不生，萬法空寂，即是善說般若，感動諸天，又何疑哉！
又華有二種：一者、天華；二者、樹華。今是天華，以天攝樹故。
天華者，從天而下，義如前釋。樹華者，大本云：四方自然風起，出五百音聲，吹諸樹華，華生異香，隨風四散，散諸菩薩、聲聞大眾，華墮地者，積厚四寸，極目明麗，芳香無比，及至小萎，自然亂風吹去。是彼土亦雨樹華，故曰以天攝樹。
稱理，則自性開覺，是華義。
自性在迷，如華尚蕊；自性忽悟，如華正開。又妙色煥爛，不繪而成；妙香馥郁，不行而至。華雨自空，不種而生，不采而下，自性神靈通達亦復如是。
其土眾生常以清旦，各以衣裓盛眾妙華，供養他方十萬億佛，即以食時，還到本國，
此言天所雨華，眾生持取供佛也。眾生者，除佛而言也。清旦者，六時之一也。衣裓者，盛華之器也。供畢還國，猶在食時，以神足故。
除佛者，唯佛一人，獨稱大覺；菩薩而下，以至往生彼國初心凡夫，皆名眾生也，以生佛相對故。六時之一者，清旦，於晝時為最先，以旦供佛，表至敬也。又旦是夜氣清明之際，清旦供佛，取心凈也。彼國眾生雖晝夜一心，固無清濁，而未登佛地，猶有無明，觸事涉緣，不無少動，亦以平旦號清明心，亦可隨順此方言清旦也。常者，日日然，不疲厭故。各者，人人皆然，無勤惰故。
盛華器者，真諦謂衣裓為外國盛華之器；或言衣襟，亦以襟盛華也。他方，自本國而他方也，不言本國者，文省也。十萬億佛，一佛一大千土，言廣遠也。食時者，晨齋時也。清旦至於晨齋，為時至少，以至少時，供至多佛，明其速也。如大本言：諸大菩薩承佛威神，一食之頃，徧至十方無量世界，供養諸佛華香、伎樂、衣蓋、幢旛，無數供具。若欲獻華，則於空中化成華蓋，周四十里，乃至六百、八百里，各隨大小，停於空中，勢皆下向，以成供養。復以妙音歌嘆佛德，聽受經法，既供養已，忽然輕舉，還到本國，猶為未食之前。據此，則有種種諸供養具，又化華成蓋，又供畢聽法，今止言以華供養，皆文省也。
神足者，如大本法藏愿云：我作佛時，我剎中人皆得神足，如一念頃，過百千萬億那由他世界。又愿云即得宿命，又云天眼，又云天耳，又云他心，則生彼國者，六通自在，不止飛行，今不言者，亦文省也。
按此神足，住位、行位菩薩所有，如華嚴中說。
華嚴經云：八住菩薩，一剎那頃游行無數世界。又頌云：佛剎無邊無有數，無量諸佛在其中，菩薩於彼悉現前，親近供養生尊重。則今之神足，豈易及哉？
問：此於三種意生身，當屬何等？
答：楞伽三種，分屬聲聞、菩薩、大圣，則生彼國者，隨其所修，各有所證，如九品例。
稱理，則自性自嚴，是盛華供養義；自性自徧，是十萬億佛義；自性自空，是食時還義；自性自住，是本國義。
自嚴者，心本具含萬德，還以萬德嚴心，德無所德，嚴無所嚴，是真供養。思益經云：誰能供養佛？通達無生者。寶雨經云如理思惟，即是供養如來是也。自徧者，以心徧一切處，即是一一承事，無空過者，故維摩經言：無前無後，一時供養。
自空者，心體本空，空無來往，是故以食時還，聊對此方跋涉耳，實則不越剎那，還國已竟。自住者，心源湛寂，常住不遷，是當人故鄉田地，安身立命處，金剛經還至本處，即此經還到本國也，此之謂務本。
飯食經行。
承上食時，故次言食。經行者，循環不斷義，返已而食，食已而行，彷徉自適也。
飯食者，大本云：諸往生者，其飯食時，銀鉢、金鉢、種種寶鉢，隨意現前，百味飲食，充滿其中。酸咸甘淡，各如所愿，不余不缺。不以美故，過量而食，食已自消，而無遺滓。或見色聞香，意以為食，自然飽適，無所味著，身心輕利，食畢化去，時至復現。
循環者，如經貫緯，絡繹連綿，往來無已也。食已而行，一以調身，使無凝滯；一以調心，使不放逸也。彷徉者，優游自得意，世人食已，非奔走塵務，則增長睡眠；彼國飯食經行，解脫之風、逍遙之狀，可想見也。
唯言飯食，不及衣等，唯言經行，不及坐等，亦文省故。
衣者，大本法藏愿云：我作佛時，我剎中人所欲衣服，隨念即至，不假裁縫搗染浣濯。又復有無量上妙衣服、寶冠、環釧、耳璫、瓔珞、華鬘、帶鎖，諸寶莊嚴，百千妙色，自然在身。又云：復有無量如意妙香、涂香、末香，其香普熏彼佛國界。故不言衣，以食攝衣及一切資生之具故。
不及坐者，教開四種三昧：一曰、常行；二曰、常坐；三曰、半行半坐；四曰、非行非坐。就此文中，則唯第一，然二部中，皆言往生者坐蓮華中，般舟三昧則復言立，當知以行攝坐及四威儀故。
稱理，則自性常定，是飯食義；自性常慧，是經行義。
禪悅為食，故定有食義；智能運轉，故慧有行義。如論頌云：愛樂佛法味，禪三昧為食。又佛地論：凈土中諸佛菩薩能說能受大乘法味，又正體智受真如味，能住持身命，使不斷壞，長養萬法，故名為食。又阿含、唯識等，說出世五食：一、禪悅；二、愿；三、念；四、解脫；五、法喜。謂：禪定資神，輕安適悅，即為食義；愿力持法，法身增長，即為食義；念力明記，圣道現前，即為食義；解脫除障，居然資益，即為食義；法喜內充，極喜樂故，即為食義。今止言定者，舉一兼四，禪定之中，無不攝故。維摩經云：未發大乘意，食此食者，至發意乃消；已發意者，得無生忍已乃消；得忍者，至一生補處乃消。華嚴具足優婆夷云：一生所系菩薩食我食者，皆於菩提樹下成等正覺。皆自性真如無盡之理而為食也。
經行者，持世經云：如來行處，是無行處。無行處者，真慧也，故知拈匙放箸，口口不離；舉足動身，步步踏著。何得埋頭吃飯，空過一生，翫水觀山，徒勞萬里？
舍利弗！極樂國土成就如是功德莊嚴。
結上天樂、天華等種種莊嚴，皆本佛愿行功德所成就也。
愿者，如大本法藏愿云：我作佛時，自地以上皆無量雜寶、百千種香而共合成。又愿云：我作佛時，十方無央數世界諸天人民聞我名號，然燈散華。又愿云：我作佛時，剎中菩薩以香華等種種供具，欲往他方世界供養諸佛，一食之頃，即可徧至。又愿云：我作佛時，我剎中人欲食之時，寶鉢之中百味飲食，化現在前，食已自去。今來成佛，一一所愿皆悉成就。
行者，如大本云：法藏比丘既發愿已，天雨妙華，而散其上。又云：或為比丘，或為天王，或為輪王，或為大臣，往佛所，承事供養。又云：手中常出衣服、飲食、幢旛、寶蓋、一切音樂。今來成佛，如上天樂、天華等報，自合成就。
四、化禽風樹┤二、風樹演法復次，舍利弗！彼國常有種種奇妙雜色之鳥：白鶴、孔雀、鸚鵡、舍利、迦陵頻伽、共命之鳥，是諸眾鳥晝夜六時出和雅音，其音演暢五根、五力、七菩提分、八圣道分，如是等法。
上言諸天獻瑞，此言禽樹成音；又上言供養之勝，今言聞法之勝也。種種言非一，奇妙言異常，雜色言美觀。白鶴等者，多種中舉一二也。白鶴、孔雀、鸚鵡，常見可知。舍利，解現前文。迦陵頻伽，此云妙音。共命，一云命命。如是種種，悉皆奇妙，非凡鳥比。
奇妙者，形殊眾鳥名奇，音能說法名妙。白鶴者，此土鶴有四種：玄、黃、蒼、白，以白為勝。然鶴雖白，自無純白，非真白鶴也。孔雀、鸚鵡，皆此土所貴，故獨舉也。頻伽，此云妙音，未出殼時，已有音聲超眾鳥故，正法念處經云：此鳥音聲，若人若天、緊那羅等，無能及者，唯除如來。故云妙音。共命，亦云命命，亦云生生，梵語耆婆耆婆迦，二首一身，報同識異，謂是釋迦、調達宿因。又雪山有二頭鳥，一曰迦婁嗏，一曰優波迦婁嗏是也，彷佛如二頭之蛇、九頭之鳥、千頭之魚，今刻繪作人身二首，恐非也。
上文數鳥，四通震旦，二局西乾，在此土者，已稱珍異，若在彼國，形體色音，轉更奇妙。今姑取名同，而實則異。例如欄網、行樹等，皆以寶成，非人世所有也。舉一二者，多不悉陳，如觀經中有鳧鴈及鴛鴦等，今以少攝多，亦文省也。
然此土諸鳥，唯鸚鵡解作人言，而亦僅稱學語，彼國則晝夜出音，且和且雅，為能演暢根、力、覺、道一切道品，非漫鳴也。
僅稱學語者，謂但依人語，未能知義。記曰：鸚鵡能言，不離飛鳥；猩猩能言，不離禽獸。則人道未通，何況佛心？鸚鵡且然，余可知矣。
和雅者，和與暴對，如鴟、鴉等，是名暴音；雅與俗對，如鶯、鸝等，是名俗音。優柔平中，無有麤厲，能令聽者躁心自釋，是名和音；正大謹嚴，無有邪靡，能令聽者欲心自平，是名雅音。由之瑟尚缺於和，鄭之聲大背於雅，鳥兼二美，是黃鍾大呂所不及也。演者，張而廣之，義無盡故。暢者，敷而達之，意無滯故。如是演暢根、力、覺、道三十有七諸道品也。道品者，以是入道之品類故。
然此三十七品屬小乘法，實通大乘，隨其心行，如諸經論中說。
通大乘者，瑜伽四十四云大乘菩提分乃有多種，三十七品是其中別義，通於大小。智論云：三十七品，無所不攝。即無量道品，亦在其中。凈名云：道品是道場。又云：道品是法身因。攝大乘云：道品是菩薩寶炬陀羅尼。涅盤云：若人能觀八正道，即見佛性，名得醍醐。皆約大說。
隨心行者，如涅盤云：智有二種：一者、中智；二者、上智。觀諸陰苦，是名中智；分別諸陰有無量相，非聲聞、緣覺所知，是名上智。則知道品是一，觀智大小，固無定也。
五根者：一、信；二、進；三、念；四、定；五、慧。能生圣道，故名為根，又如俱舍，具三義故。
根有二義：一者、能持義，持其所已得，而自分不失也；二者、生後義，生其所未得，而勝進上求也。言信根者，謂於諦理深忍樂欲，是名信根，此一為總，余四承上。進根者，既信此理，勤求不息，是名為進。念根者，既求此理，念茲在茲，明記不忘，是名為念。定根者，既念此理，系緣一境，相應不散，是名為定。慧根者，既定心在道，復正觀分明，決擇是非，是名為慧。
能生圣道者，以此五法調治其心，譬如陰陽和適，一切種子皆得發生故。俱舍三義者，俱舍論明最勝、自在、光顯為根。最勝者，根體勝故；自在者，根用勝故；光顯者，體用雙彰故。於中開二十二根，有信等五根故。
五力者，即前五根增長，具有大力，故名為力。
力有二義：一者、不為他伏；二者、又能伏他。如瑜伽論，此五力者，能於後後所證出世間法，生深勝解，難制伏故；又具大威勢，摧伏一切諸魔軍故。
信力者，深信諦理，轉更增長，能遮疑惑，不為動搖，能拒邪外，不為迷亂，能破煩惱，不為侵害故，一總余承，如上根例。進力者，進根增長，能破身心種種懈怠，成辦出世種種事業故。念力者，念根增長，能破邪念，成就一切出世正念故。定力者，定根增長，能破一切諸雜亂想，發起事理諸禪定故。慧力者，慧根增長，能破一切邪外等見，能斷一切偏小等執故。
七菩提分者，即七覺支，亦繇前根力，得此慧用，謂：一、念；二、擇法；三、精進；四、喜；五、猗；六、定；七、舍。一云：一、擇法；二、精進；三、喜；四、除；五、舍；六、定；七、念。今依後釋。
覺支者，覺即菩提，支即是分，謂分分隨宜而用也。繇前者，瑜伽云：諸已證入正位者，如實覺慧，用此為支。故知根力既固，後須覺慧，合宜則用，依後釋者，以天臺所釋，意明顯故。又華嚴疏亦以擇法為自體，余分為分故。
一、擇法者，觀諸法時，善能覺了，揀別真偽故；二、精進者，修道法時，善能覺了，不謬行於無益苦行故；三、喜者，心得法喜時，善能覺了，不隨顛倒之法而生喜故；四、除者，除諸見煩惱時，善能覺了斷絕虛偽，不損真正善根故；五、舍者，舍所見念著之境時，善能覺了取舍虛偽，永不追憶故；六、定者，發諸禪定時，善能覺了諸禪虛假，不生見愛故；七、念者，修出世道時，善能覺了，常使定慧均平。若心沈沒，當念用擇、進、喜三支，察而起之；若心浮動，當念用除、舍、定三支，攝而伏之，念念調和，使中適故。
八圣道者，亦名八正道，繇前擇法，故入正道，謂：一、正見；二、正思惟；三、正語；四、正業；五、正命；六、正精進；七、正念；八、正定。
一、正見者，雜集云：若覺支時，所得真覺，以慧安立，諦理分明，無有錯謬故。二、正思惟者，見此理時，無漏心相應，思惟籌量，為令增長入涅盤故。三、正語者，不惟心無邪思，以無漏智攝口四業，住四善語故。四、正業者，以無漏智，除身三種一切邪業，住清凈身業故。五、正命者，以無漏智，通除三業中五種邪命故。六、正精進者，以無漏智，應勤行精進，趨涅盤道故。七、正念者，以無漏智，於應念正道法及助道法，心不動失故。八、正定者，以無漏智相應，正住於理，決定不移故。皆言正者，以不依偏邪名正，能至涅盤名道，若華嚴離世間品，則八正俱菩薩道。
正見者，遠離一切諸邪見故；正思惟者，舍妄分別心，隨順一切智故；乃至正定者，善入菩薩不思議解脫門，於一三昧中，出入諸三昧故。釋云：據此文證，豈不深玄？以例推之，七覺、根、力、三十七品，皆隨眾生因地所修，機見不同，證大證小，各有所得。
言如是等法者，等四念處、四正勤、四如意足，成三十七品及等余一切法故。
三十七品，上惟二十有五，故等以攝之。四念處者，所謂觀身不凈、觀受是苦、觀心無常、觀法無我。而云念處者，以不凈，是觀身者所當念處之所也。苦、無常等，亦復如是。四正勤者，解見前文，以生善滅惡，不懈弛故，名之為勤，勤所當勤，合於理故，名正勤也。
四如意者，亦名四神足，所謂欲如意足、心如意足、勤如意足、慧如意足。良繇念處正勤以來，精進增多，定心稍弱，修此四種定力攝心，則智定均等，能斷結使，所愿皆遂，名如意足也。合此七類，則為三十七品，婆沙、智論皆以喻顯，念處如種子，正勤如栽植，神足如抽芽，五根如生根，五力如莖葉，覺支如開華，圣道如結果，故名道樹。余一切法者，如四心、六度、無量法門等。
問：何不先敘念等，而首舉根？
答：以重信故，又上三科至此，始有根力故。
據七類次第，聞法先當念持，次即勤修，勤故攝心調柔，柔故成根，根增成力，乃七覺分別，八道正行。今重信者，此經以信為主，而根、力二俱首信，信持余四，是道之元，德之母也。如五位之中，信亦居初；十信之中，信亦居初；十一善法，信亦居初故。
上三科者，從念處、正勤、如意，修為至此，方得根力堅固，能使前所得法無有退失故。又後當得法畢竟能得，亦繇乎信，故首舉也。
稱理，則自性變化，是眾鳥義；自性出生一切法門，是根、力、覺、道義。
下文言彼佛變化所作，今謂妙色雅音，全體是自心顯現，何得高推圣境？又心地含諸種，則五根等，全體是自心培植，何得向外馳求？故先德謂信心堅固，湛若虛空，即五根力；覺心不起，即七覺支；直了心性，邪正不干，即八正道；故云海生萬物，無物不海，心生萬法，無法不心。
其土眾生聞是音已，皆悉念佛念法念僧。
聞音無益，則同世音，只取娛樂，今念三寶，正明益也。三寶者，略有三相：一、住持相；二、別相；三、同相，可尊貴故，名之曰寶。
住持相者，雕鑄塑畫，名為佛寶；黃卷赤軸，名為法寶；比丘五眾，和合無爭，名為僧寶，即世間三寶也。別相者，略有三義：一者、三寶自別；二者、三寶大小乘別；三者、三寶名相各別。括其大意，則常身尊特，示現不同，名為佛寶；教行理果，為門不同，名為法寶；三賢十圣，四果四向，緣覺獨覺，階位不同，名為僧寶，即出世間三寶也。
同相者，若約五教，則：一者、立事就義門；二者、會事歸理門；三者、理事融顯門；四者、絕相理實門；五者、融通不礙門。雖前淺後深，而同歸一原。括其大意，則性體靈覺，照了諸法，名為佛寶；沙性德，皆可軌持，名為法寶；性相不二，冥合無違，名為僧寶，即出世間最上三寶也。
尊貴者，佛兩足尊，法離欲尊，僧眾中尊，依之修行，則出三界，世間珍重，無與為伍，故名為寶。通書亦云：至尊者道，至貴者德。況三寶道德之極，豈不稱寶？
聞念三寶，自有四義：一者、鳥音之中，贊三寶故；二者、說法有方，善入人故；三者、晝夜無間，熟耳根故；四者、鳥尚解說，激勝心故。
贊三寶者，雖上根、力、覺、道，種種諸法，為品不同，約而言之，皆三寶攝。演暢此法時，或明含靈本具覺性，眾生聞者，得自本心，乃知有佛；或明性具種種諸相，眾生聞者，解入深義，乃知有法；或明性相和合不二，眾生聞者，事理無礙，乃知有僧，故念三寶。
善入人者，雖談妙法，不善為辭，聞則捍格，今惟和雅之音，優柔調適，理義悅心，聽者生喜，故念三寶。熟耳根者，雖善說法，一暴十寒，心則懈廢，今唯六時相續，習聽飫聞，浹隨淪肌，熏陶成性，故念三寶。激勝心者，鳥能說法，人胡不如？慚恥一生，精進自發，故念三寶。
稱理，則自性真心一體，是佛法僧義。
如上同相所陳，則知唯一真心，更無別體，心體本自覺即照佛寶，心體本自性離即法寶，心體本自不二即僧寶，故曰自歸依佛，自歸依法，自歸依僧。但令歸自，不說歸他，念念還歸自心，是名真念三寶。
舍利弗！汝勿謂此鳥實是罪報所生。所以者何？彼佛國土無三惡道。舍利弗！其佛國土尚無惡道之名，何況有實。是諸眾鳥皆是阿彌陀佛欲令法音宣流，變化所作。
恐疑凈土何因而有畜生，不符法藏本愿，故明彼國實無惡道，以彼佛欲令法徧人耳，神力變化，非真畜生故，又不同天鳥能說法故。
何因者，愚癡暗蔽以為之因，生畜生趣；慳貪嫉妒以為之因，生餓鬼趣；十惡五逆以為之因，生地獄趣；名三惡道，以六道中天為最善，人道次之，修羅介乎善惡之中，故獨此三，最名為惡。夫因於凈心，生於凈土，何繇凈土而有惡道？如其有者，是雜穢處，不異娑婆，何名極樂？故有疑也。
本愿者，大本法藏愿云：我作佛時，剎中無餓鬼、畜生，以至蜎蝡。又愿云：我剎中人皆不聞不善之名，何況有實。不得是愿，終不作佛。云何佛道已成，頓違宿愿？故明彼國原無惡道，非唯目所未覩，亦復耳所不聞。良繇耳之所聞，唯是諸佛如來萬德洪名，菩薩、聲聞及諸天善人種種嘉號，曾無三惡名字歷耳根故。
變化所作者，復自難言：既無畜生，今白鶴、孔雀等，何所從來，而在彼國？乃出其繇，是佛化作，非真實有。如觀經云如意珠王涌出金色微妙光明，化為百寶色鳥是也。法音宣流者，宣則宣布，自上徧下，猶如王言；流則流通，自近及遠，猶如逝水。佛欲法音普周無間，故不獨以人說法，使彼鳥音皆說妙法，無處無時而不聞聽，此則大神通力之所變化，豈同愚暗為因，而感報畜生之真鳥耶？然此變化，自有二義：一者、如佛遣化人，說種種法；二者、性具諸法，依性起修，果上自能色心互融，依正不二，皆悉說法，是則鳥音演暢，法爾自然，非佛有心，特為變作也。
不同天鳥者，正法念處經云：諸天游樂，池中鳧鴈等，皆出音聲，宣揚偈頌，開示五欲畢竟無常，不可耽玩，諸天聞已，有涕淚者。此則實鳥，繇在世時，口說妙法，不務真修，報作諸鳥，處於天宮，以其宿習，猶能說法，非如凈土，佛所變化，故不同也。
問：法藏偈云：地獄鬼畜生，皆生我剎中。何言彼無惡道？
答：偈意自明，不俟疑辯，女人生者，義亦如是。
偈意自明者，法藏比丘愿後說偈，先云：地獄鬼畜生，皆生我剎中。次即云：一切來生者，修習清凈行，如佛金色身，妙相悉圓滿。則知必於娑婆已植凈緣，故得往生。既生彼國，失本惡道，皆成上善，相好如佛，尚何地獄、鬼、畜舊日之形體耶？
女生亦然者，論謂：女及根缺，俱不生彼。故援上例，亦繇女人宿修凈行，一生彼國，具丈夫相，無復女形矣。今繪九品，猶存女人，謬也。當是娑婆念佛時相，不可謂是極樂得生時相也。抑或表其因地，以明一切皆得往生耳，達者審之。
稱理，則自性本無貪、瞋、癡等，是無三惡道義；自性本具如幻法門，是變化所作義。
若據不二門中，貪、瞋、癡，即戒、定、慧，則善道、惡道悉皆如幻。幻無自性，唯是一心，一心不生，萬法俱息。
舍利弗！彼佛國土，微風吹動，諸寶行樹及寶羅網出微妙音，譬如百千種樂同時俱作，聞是音者，自然皆生念佛念法念僧之心。
前言行樹、羅網，今言此諸樹網，因風出音，如上鳥鳴，化導眾生，利益無盡也。風曰微者，風之美也；音曰微妙者，音之美也，微妙即和雅意。百千種樂者，以少況多，贊其至美，極人天樂，所不能及，其音亦宣根、力、覺、道種種道品。不言者，文省也。又大本云微風觸身，今不言者，亦文省也。
微風為美者，此土颶風吹動，則出傾湫倒峽，可戰懼聲；猛風吹動，則出撼屋拔木，可厭惡聲；乃至毗嵐風吹動，則出摧山碎岳，壞諸世界，無可避聲。即令明庶清明等風，雖亦稱美，止是披拂山林，生長百物而已；彼國之風，似有似無，非寒非熱，輕細醇和，不可云喻。觀經云：八種清風。清即微意。況彼行樹及諸羅網皆是七寶，被以微風，互相敲叩，自然而出微妙音聲，如百千樂同時并作，則六律交暢，八音克諧，和之極也，雅之至也。彼風樹既非絲竹，誰為宮商，而能與百千種樂？同此洋洋，誠謂希有。
人天莫及者，如大本言：世間帝王之樂，百千萬種，不如忉利天宮一音之美；忉利天宮百千種樂，不如夜摩天宮一音之美；展轉諸天，乃至不如極樂國中風吹樹林，出妙音聲之美。是超出人天也。
亦宣道品者，以經中但稱妙音，其實意含說法，若非法音，何能使人憶念三寶？
故大本云：微風徐動，吹諸寶樹，或作音樂，或作法音。是其證也。以前例後，皆文省故。言觸身者，大本云：彼國一切有情，為風吹身，安和適悅，猶如比丘得滅盡定。則亦不說法之說法也。
又此寶樹等，三種寶中，今是最勝，能作佛事故。
智論言：寶有三種：一、人寶者，輪王之寶，能雨諸物；二、天寶者，諸天之寶，能隨使令；三、佛寶者，能於十方而作佛事。今能說法，是為寶中最勝，出過人天故。
又佛道樹說法，今不言者，亦文省故，例前池水皆說法故。又華嚴、般若等，皆有此義。
道樹者，大本言：佛道場樹，眾寶莊嚴，寶網覆上，微風徐動，出無量妙法音聲，徧諸佛剎，眾生聞者，得深法忍，住不退轉，以至成就無上菩提。今不言者，如前疏引攝行樹中，謂行樹尚能說法，佛樹寧獨不然？故曰文省。又例推之，如前止說寶池，疏引二部經文，則寶水流衍，皆說妙法故。
又例推之，如大本言：其道場樹，眾生見者，無其眼病，聞其香者，亦無鼻病，食其果者，舌亦無病，樹光照者，身亦無病，觀想樹者，心得清凈，無復貪瞋煩惱之病。又云：見此樹者，得三法忍。則知樹色、香、味，皆亦演暢根、力、覺、道如是等法，眾生聞者，咸念三寶。
又例推之，彼國金沙，彼國階道，彼國樓閣，彼國蓮華、天樂、天華、衣裓、食器，一切諸物，皆亦演暢根、力、覺、道，如是等法，眾生聞者，咸念三寶，如華嚴香云臺網皆出頌言：又忉利天鼓，演莫測之真詮；雷音寶林，說無生之妙偈。又大般若云：凈土樹林等內外物中，常有微風沖擊，發微妙音，說一切法皆無自性等。同此義也。
善會之者，此土有情、無情亦皆說法，如聞鶯擊竹等，況復凈土。
善會者，謂不以境為境，而會境即心，則物物頭頭皆祖師意，今姑舉二事也。聞鶯者，一僧因疑法華云：諸法從本來，常自寂滅相。久參未悟，忽聞鶯聲，遂得大徹。頌云：諸法從本來，常自寂滅相，春到百華香，黃鶯嗁柳上。
擊竹者，香巖以不會父母未生前句，發憤住山。一日，治地次，拋石擊竹，鏗然有聲，忽爾大悟，作頌有一擊忘所知，更不假修持，動容揚古路，不墮悄然機等語。如是，則檐前鵲噪，野外松聲，一蚊一蠅，一草一葉，莫不演揚妙法，鼓發道心，況清凈佛土乎？
問：教中圣說法，圣默然，二不偏廢，今水鳥樹林演法無已，則有動無靜？
答：大本云：其欲聞者，輒獨聞之；其不欲聞者，輒獨不聞也。則寂用隨心，即動即靜。
稱理，則自性理智交融，是風樹義。
理含萬法如樹，智周法界如風，智與理冥，理隨智顯，然而風樹各不相知，理智原無二本，百千種樂不是風作，不是樹作，仁者心作。
舍利弗！其佛國土成就如是功德莊嚴。
結上化禽、風樹二種莊嚴，皆彼佛因地愿行功德所成就也。又變化功德、大乘功德等，四種成就，如論中說前後功德，繁不各系條下。
愿所成者，大本法藏愿云：我作佛時，我剎中人，隨其志愿，所欲聞者，自然得聞。故鳥樹皆成妙法音也。行所成者，大本愿後修行，如云常以和顏愛語饒益眾生，是以得成風吹林樹，皆出妙音故。如云於佛法僧，信重恭敬，是以得成眾生聞者，咸念三寶故。變化功德者，如論頌云種種雜色鳥，各各出雅音，聞者念三寶，忘相入一心是也。大乘功德者，如論頌云大乘善根男，等無譏嫌名，女人及根缺，二乘種不生是也。等者，等虛空及性也，前後如是功德莊嚴下，不各系論頌，以今頌一缺化作，二缺惡道，故特明之。言眾鳥出音，若非佛作，焉能聽者忘相一心也？不云惡道，以人中尚無女人，圣中尚無小圣，況復有惡道也？前後明顯可知，故不繁系。又正、報二功德，在如是莊嚴條外，故亦不系。
稱理，則自性般若周徧法界，是鳥樹說法義。
首楞嚴鈔云：若能轉物，即同如來。以心外無物，物即是心。但心離分別，即是正智般若，周徧法界，無有障礙，是故西方水鳥樹林悉皆說法。今不見鳥樹說法，以未離念故，起信云：離念相者，等虛空界。是故虛空界中，普皆說法。
舍利弗！於汝意云何？彼佛何故號阿彌陀？
上明依報之勝，而依從正生，故次明正報。於意云何，審其解否也。已知彼佛號阿彌陀，未知其義，以彼佛乃一經正主，故須審問。
正主者，報有依正，佛居其正故；正有主伴，佛為其主故。義須審者，以彌陀萬德之號，其義深廣，應為開闡，使人曉了，生向慕故。
稱理，則自性正思惟，是於意云何義。
籌量名意，世人起於意識，念念逐外籌量，是邪思惟也。旋其意識，扣己而參，思之又思，思盡還源，思無所思，全身即壽即光，何論彼佛此佛？
舍利弗！彼佛光明無量，照十方國，無所障礙，是故號為阿彌陀。
無量已如前釋，然未知無量得名之故，今謂是光明、壽命，二皆無量也。光明者，有二：一者、智光；二者、身光。復有二義：一者、常光；二者、放光。又光所因，復有二義：一、是萬德所成；一
、一行，無所施其巧者也。
上言無量無邊，十大數中，當其二三，是有算數，而今言非是算數所知，故知無量，乃贊嘆極多之語，未可以常數泥也。如大本云：假使比丘滿億那由他百千數量，皆如目連神通，欲共計算彼佛初會聲聞，盡其神力，百分中不能知一，乃至鄔波尼殺曇分，亦不能知一。又云：佛告阿難：假使有人出一身毛，碎為微塵，以一一塵，投海出水，毛塵水多？海中水多？阿難答言：毛塵出水，不及半合，海水無量。佛言：彼佛剎中聲聞弟子有知數者，如毛塵水；數未盡者，如海中水。
論言二乘不生，今言聲聞者，以慣習小，不久證大，終無小故，如觀疏說：若據變化，小亦無礙。
終無小者，觀經疏謂習小之人，本不得生。繇彼臨終，發大乘心，亦乃得生。以慣習小，才聞苦、空、無常等法，順其先習，遂證小果，而向大之心已成，況得近佛？自當不久證大，安在其為聲聞乎？是則經舉聲聞，以暫有故；論明二乘不生者，以終無故。小亦無礙者，凈土尚容眾鳥，聲聞豈不鳥如？鳥既變化所成，聲聞寧獨實有？縱使彼國久有聲聞，亦復何礙？
諸菩薩眾亦復如是。
承上不獨小乘，諸大乘菩薩無不生故。亦復者，亦無量無邊不可算數也，又復具無量無邊功德，如大本中說。
菩薩者，自初心以至地盡，前如教起中辯，後如補處文中所引，甚多無量，何可數計？功德者，大本佛贊彼國菩薩種種功德，為二十三喻：一、堅固不動，如須彌山；二、智慧明了，如明日月；三、廣大如海，出功德寶故；四、熾盛如火，燒煩惱薪故；五、忍辱如地，一切平等故；六、清凈如水，洗諸塵垢故；乃至二十三，如慈氏觀，等法界故。末復結云，今為汝等舉要言之，若廣說者，一劫不盡，則知菩薩之數無量無邊，菩薩功德亦無量無邊也。
如華嚴云如來所都諸清凈眾，於中止住，正同此義。
華嚴二十五，經云：一切諸佛國土莊嚴，如來所都，不可思議。同行宿緣諸清凈眾，於中止住，未來世中當成正覺。如來所都，即阿彌陀佛極樂國土。清凈眾者，即諸菩薩。未來成佛，即下文一生補處。
稱理，則自性即空即假，是佛有聲聞、菩薩義。
性空，則一真凝寂；性假，則萬用沙。凝寂，則杳莫邊涯；沙，則廣無際限，曾何算數可得評量者哉？是則賢圣三乘，共宗一佛；真俗二諦，同出一心。一心了然，福足慧足。
舍利弗！彼佛國土成就如是功德莊嚴。
結上聲聞、菩薩弟子莊嚴，皆彼佛宿因愿行功德之所成就也。論云如來凈華聚，正覺華得生是也。
愿者，大本法藏愿云：我作佛時，剎中菩薩神通、智慧、辯才、相好、威神，悉皆如佛。今來成佛，得遂所愿也。行者，大本言：爾時，法藏教化眾生，修行六度，廣行教化，致無量眾生發菩提心。行今成就，有斯莊嚴也。
凈華聚者，如凈名經七種凈華：一者、戒凈，三業凈故；二者、心凈，煩惱結漏盡故；三者、見凈，見法真性，不起妄想故；四者、度疑凈，見深疑斷故；五者、分別道凈，是道宜行，非道宜舍故；六者、行斷知見凈，所行所斷通達故；七者、涅盤凈，以無學故。海東謂論頌聲聞，今謂亦可兼通菩薩，如道品亦通大小乘故。自欄、網、行樹至此，依正共五番莊嚴，極樂之義，略盡於是，下文眾生生者，及補處等，亦正報中攝。
又舍利弗！極樂國土眾生生者，皆是阿鞞跋致，
承上，不獨見在彼國，無非賢圣，但有生者，悉皆不退也。眾生者，統攝一切。阿鞞跋致者，此云不退轉地，如大本及論所明。復有多種因緣，故得不退，如十疑五種，通贊十勝，群疑三十益等。
生皆不退者，恐疑彼國固多賢圣，然是久修上士，其新生者，未必不退，故言不論圣凡，但往生者，即不退轉，以決其志也。大本所明者，如云生彼國者，處仁遷義，不妄動作，終無淫怒之心、愚癡之態。又云：生彼國者，皆悉具足三十二相，諸根明利，乃至成佛，不受惡趣。又論頌云：人天不動眾，清凈智海生。不動即不退也。良繇念佛之力，得依如來智海，含潤而生，有進無退故。
五種者，十疑論云：有五因緣，故得不退：一者、彌陀大悲愿力攝持，故不退。今釋，謂如大本法藏愿云：我作佛時，聞我名號，皈依精進，即得第一忍、第二忍、第三忍，於諸佛法，永不退轉。譬如涉海，得乘巨航，不沈溺故。
二者、佛光常照故，菩提心增進不退。今釋，謂如大本言：見佛光明，而生慈心。又念佛之人，佛放光明，攝受此人，譬如日月，照燭闇途，不墮坑塹故。
三者、水鳥樹林、風聲樂響，皆說苦空，聞者常起念佛、法、僧之心，故不退。今釋，謂如此經及二部中說，譬之亡者，聞鐘磐聲，增其正念故。
四者、純諸菩薩，以為勝友，外無魔邪，內無煩惱，故不退。今釋，謂如此經言：諸上善人，同會一處。譬之置子莊岳，不復楚語故。
五者、壽命永劫，與佛齊等，故不退。今釋，謂如經言：佛及人民，壽命無邊。譬之涉萬里途，假以時日，終至寶所故。十勝、三十益，大約同此，恐繁不引。
又不退三義：大乘不退、已得不退、未得不退。例如彌勒問經說。
大乘不退者，往生彼國，趨入大乘，更不退轉，復作二乘故。已得不退者，但生彼國，凡所已得，更不退轉，喪失本有故；未得不退者，但生彼國，凡所未得，更不退轉，阻其前進故。又彌勒問經云：自分堅固名不退，勝進不壞名不轉。今以大乘、已得、未得三義參之，則前二同乎自分，後一同乎勝進也。
又同名不退，而有淺深，如起信、妙宗及慈照所說等。
起信論云：生彼國者，常見佛故，終得不退。疏明不退有三位：一者、信行未備，未得不退，以無退緣，名不退；二者、信位滿，入十住，得少分法身，名不退；三者、賢位滿，入初地以去，證徧滿法身，名不退。又妙宗鈔云：不退有三：若破見思，名位不退，則永不失超凡之位；伏斷塵沙，名行不退，則永不失菩薩之行；若破無明，名念不退，則永不失中道正念。又慈照宗主四土圖說，以未斷煩惱，生同居土，為愿不退；破見思，生方便土，為行不退；破塵沙，分破無明，生實報土，為智不退；破三惑盡，生寂光土，為位不退。則不退名同，而淺深自別，如九品義。
又四教不退，非今經義。
四教各明不退，謂藏教別相念不退，通教性地不退，別教七住不退，圓教七信不退，則知自此以前，進退未定。今念佛者，但生彼國，雖惡人畜生，即得不退，豈不勝妙直捷，異乎諸教？
稱理，則自性常住，是不退轉義。
譬如虛空，自古及今，不曾退轉，縱欲退轉，退至何所？
其中多有一生補處，其數甚多，非是算數所能知之，但可以無量無邊阿僧只說。
承上言生彼國者，豈惟不退，復有補處菩薩不可勝紀，深勸求生也。補處者，止此一生，次補佛位，即等覺菩薩也。
深勸求生者，生皆不退，已超余國，復多補處，可謂超越殊勝，極其至也。止此一生者，此土修行，舍身受身，千生萬生，未有窮已，乃至證三果者，猶尚有生，阿羅漢地，方斷後有，雖斷後有，不得成佛。今此唯余一生，次即補佛，前如護明，後如慈氏，菩薩之極位也。又大本云：生彼國者，皆具三十二相。究竟深入妙法要義，皆當一生遂補佛處。據此，則如儲君暫在東宮，必紹南面，非余百官轉展陞進，止是位極人臣之比也。此等菩薩，咸皆往生，薄劣西方，不揣甚矣。
問：彼處觀音，次當補佛，次乃勢至，勢至之後，不聞補者，今言補處甚多，何日當補？又補處者，菩薩地盡，住等覺位，如星中月，何得甚多而在彼國？
答：補處不必定補彌陀之處，十方世界無盡，諸佛涅盤無盡，補處菩薩亦無盡，住彼國中而待補處，奚為不可？又諸佛尚如微塵，無有窮盡，況復菩薩，其數甚多，無足疑也，如大本中說。
大本云：佛告彌勒：此世界中，有七百二十億菩薩生彼，一一已曾供養無央數佛，如彌勒者，諸小菩薩不可勝紀。他方世界，第一光遠照佛所，有八十億菩薩皆當往生；第二寶藏佛所，有九十億；第三無量音佛所，有二百二十億；展轉至十四佛剎，以及無量佛剎，往生者不可復計，但說佛名，窮劫不盡，況其菩薩當往生者。言如彌勒，則甚多補處，益可為證。
如上依正二報，或經文中有，本愿中無，或本愿中有，經文中無，互見無礙。
若據慕佛發愿，滿愿成佛，則彼方種種所有，皆彼佛愿愿所成，悉應契合，今明互為有無者，以文雖小殊，而意則具足也。又如法藏愿云：我作佛時，剎中諸天人民、一切萬物，皆嚴凈光麗，形色殊特，窮微極妙，無能稱量者，雖得天眼，不能辨其名數。觀此，則正報、依報攝無不盡，不可拘文而限義也。
稱理，則自性決定成佛，是一生補處義。
圭峰云：今知心是佛心，定當作佛。然而本來成佛，非作得故，則但見始覺新來，不知本覺固有。可謂補則決定補，成則實不成。
二、正示愿行，令知修證┤二、起行舍利弗！眾生聞者，應當發愿，愿生彼國。
上陳依正二報，今言眾生得聞此者，應當發起大愿，愿生彼國，是為第一重勸，後乃反覆申明。
第一重勸者，經中反復勸聞、勸信、勸愿，約有四重：今當最初，是聞依正莊嚴勝妙功德之說而發愿也；二言聞是說者，是聞一心持名決定往生之說而發愿也；三言聞是經者，是聞持名佛護不退菩提之說而信受也，不言愿者，信受即愿故；四言若有信者，是總結聞已深信，信有愿者，無一不生之說而發愿也。聞聞轉深，愿愿倍切，語雖反覆，義不雷重，憫物情深，誨人不倦。
又聞攝信義，愿攝行義，三事資糧，悉備於此。
聞然後信，匪聞則信自何生？愿然後行，無愿則行何繇起？下文信行，此為本原，信行愿三，凈土資糧，充足無欠。
又愿之為力，不可思議，彼佛凈土，亦繇愿故。臨終往生，惟仗愿故；三界因果，悉隨愿故；諸大菩薩，皆愿生故。
彼佛凈土者，法藏以因中四十八愿，今成佛道，廣度眾生，則如來無盡功德，皆從愿生，故云不可思議。臨終往生者，言：是人臨命終時，一切諸根悉皆敗壞，以致親屬、威勢、象馬、珍寶等，悉皆散滅，惟有愿王不相舍離，一切時中引導其前，一剎那間即得往生極樂世界。故云不可思議。
三界因果者，愿受天樂，則貧母上生，愿作冥王，則岳神治鬼，種種隨愿，莫為而為，故云不可思議。菩薩愿生者，普賢頌云：愿我臨欲命終時，盡除一切諸障礙，面見彼佛阿彌陀，即得往生安樂剎。乃至愿蒙授記，廣利眾生等。至如文殊發愿往生所說之偈，亦云：愿我命終時，滅除諸障礙，面見彌陀佛，往生安樂剎。與普賢若合符節，他如天親、龍樹等，多難悉陳，故云不可思議。
稱理，則自性還歸本體，是愿生彼國義。
若知本體不離當處，則非生彼國，乃至此國耳。雖云十萬億程，何曾咫尺動步？故謂不勞彈指到西方也。如其真如不守自性，五道隨緣，則是窮子旅泊他鄉，應歸故里。
所以者何？得與如是諸上善人俱會一處。
此躡前徵起，何故教人發愿生彼？以彼國是諸上善人同會之處，得生彼國，則入如是勝會，故當求生。
徵有二義：一者、娑婆亦是佛邦，何必遠離故國？二者、十方無盡佛剎，若為偏向西方？故徵其繇。今融而答之，復有三義：一者、或有國土，人、畜、鬼、獄之所共居，未必皆人故；二者、或有國土，雖純人所居，未必皆善故；三者、或有國土，雖純善人所居，未必皆上善故。今曰諸上善人，則不獨為人中之善，亦復善中之善也。如上所列聲聞、菩薩，乃至補處，此等諸上善人，今得往生，即與俱會一處，所謂觀音、勢至，把手共行；文殊、普賢，親為勝友。喻如登龍與瀛，世所希故，是以大士求登蓮錄，況復凡夫卜居猶擇里仁。矧云學道，如斯勝會，可勿愿歟！
問：生極樂者，其類不一，何得概稱上善？
答：以皆得不退轉故。
類不一者，謂有圣有凡，有大有小，上、中、下品，分位秩然，乃略其中下，概曰上善，故為此難。今明眾生生者，皆是阿鞞跋致，則究竟皆成無上正覺，是佛境界，故無別也。
稱理，則自性萬善同歸，是同會一處義。
百川會於一海，眾景會於一空，諸上善人不會此之一處，而將奚會？
舍利弗！不可以少善根福德因緣得生彼國。
承上言凡群易就，善聚難親，何況最上善人之會，豈可以少善少福而得生也？於中，靈芝以善根為正行，屬之持名；以福德為助行，屬之凈業。三福，海東則總以多善多福為正行，云是發菩提心；以少善少福為助行，云是執持名號。二義相違，今雙為和會，謂欲生彼國，須多善多福，今持名乃善中之善，福中之福，正所謂發菩提心，而為生彼國之大因緣也。
相違者，一以持名屬正，一以持名屬助，二說矛盾，而此經大旨，正重持名。若持名為助行，則下文聞說阿彌陀佛，執持名號，義云何通？助行持名，斷無此理。又靈芝以觀經三福配此福德，則第三福發菩提心乃成助行，與海東菩提心為正行，二亦矛盾。而觀經以三福為凈業正因，則助行菩提亦無此理。今雙為和會者，還以持名為正行，復以持名為發菩提心，則雙取兩家而和會其義也。
善根者，觀經則如上第三福發菩提心，大本則三輩往生，皆言發菩提心。據此，則發凡夫心，是謂無善根；發聲聞心，不發菩提心者，是謂少善根也。福德者，觀經則孝養父母等，大本則修諸功德等。據此，則施、戒等，乃至立寺、造像、禪誦、苦行一切福業，舍置不作，是謂無福德。但作此福，種人天小果有漏之因，是謂少福德也。
善中善者，自有五義，以具智論五菩提心故：一、發心菩提，謂於無量生死中，發大菩提心也；而持名，正於凡夫生死心中起大覺故。二、伏心菩提，謂斷諸煩惱，降伏其心也；而持名，則正念才彰，煩惱自滅故。三、明心菩提，謂了達諸法實相也；而持名，正即此一心，明了一切諸法實相故。四、出到菩提，謂得無生忍，出三界，到薩婆若也；而持名，即得一、二、三忍，捷超生死，趨一切智故。五、無上菩提，謂坐道場，成最正覺也；而持名，則得不退轉地，直至成佛故。
又海東疏引云：諸菩薩初發心，能攝一切菩提分法殊勝善根。瑜伽第三十七云：菩薩所集善根，以純一凈妙信心回向無上菩提。梁攝第十云：所作善根，悉以回向無上菩提。則皆以菩提為善根，而今經持名，正回向無上菩提之善根也。以阿彌陀佛即無上菩提故，是則善中之善，名多善也。
福中福者，亦有二義：一者、彌陀乃萬德名號，一名才舉，萬德齊圓，不期於福，福已備故；二者、以持念力，自然諸惡不作，眾善奉行，以之修福，福易集故，是則福中之福，名多福也。
因緣者，清涼以親能發起為因，假之助發為緣，今此復有二義：一者、善根為因，福德為緣；二者、善福各有因緣。
善因福緣者，菩提善根，入道正因，如諸經言：不發正覺菩提之心，雖行六度萬行，經沙劫，終不成佛。故知萬善之所根本，是之謂因。然須一切福德助成菩提，以福濟慧，以事實理，輔翼入道，是之謂緣。
各有因緣者，善根福德，其所繇來，從何發心，均名曰因。而善根發起，必有種種善緣為助，福德發起，必有種種福緣為助，是各有其緣也。
問：何故觀經發菩提心在第三福？
答：以福有事理，不專事故。
觀經三福：一者、孝養父母，奉事師長，慈心不殺，修十善業；二者、受持三歸，具足眾戒，不犯威儀；三者、發菩提心，深信因果，讀誦大乘，勸進行者。難謂：云何發菩提心，而與上之二者同名曰福？今明福有事理，此菩提心是般若中如虛空不可思量之福，非達摩所斥人天有漏之福也。故前二福猶共凡小，此獨擅大乘耳。然今疏不以配福，而屬之善根者何？良以善之與福，別之則二，總之則一，別而言之，則菩提心偏屬善根；總而言之，則菩提心亦可云福，觀經總舉，言福無礙。
問：寶積、大本云：欲見無量壽佛者，應發無上菩提心，復當專念彼國，積集善根。則菩提、善根，似為二事，今何直以善根屬菩提心？
答：彼但言善根，此乃云多善根，多之一字，非菩提心，何以當此？
問：即持名為多善根福德，此經之外，別有證據否？
答：歷歷可證，如大悲、大品等說。
證善根者，大悲經云：一稱佛名，以是善根入涅盤界，不可窮盡。又云：我滅度後，北天竺國有比丘名祈婆伽，修習無量最勝善根，已而命終，生於西方過百千億世界無量壽佛國，以後成佛，號無垢光如來。又大莊嚴經論：佛世一老人來求出家，舍利弗等諸大弟子俱不肯度，以觀彼多劫無善根故。佛自度之，即證道果，因告大眾，此人無量劫前為采薪人，猛虎逼極，大怖上樹，稱南無佛，以是善根，遇我得度。華嚴第十回向云：愿憶念無量無邊世界，去來現在一切諸佛。而次云：以此念佛善根。凡此，皆持名為多善根之明證也。
證福德者，大品般若經云若人散心念佛，亦得離苦，其福不盡，況定意念。稱揚諸佛功德經云：若有得聞無量壽如來名者，一心信樂，持諷誦念，此人當得無量之福，永離三途，命終之後，往生彼剎。智論云：譬如有人，初生墮地，即能日行千里，滿一千歲，七寶奉佛，不如有人於後惡世，一聲稱念阿彌陀佛，其福勝彼。增一阿含經云：四事供養閻浮提一切眾生，若有稱佛名號，如乳頃，功德過上，不可思議。凡此，皆持名為多福德之明證也。
又寶積十九，經云：時一比丘，聞佛贊揚不動如來佛剎功德，心生貪著，而念生彼。佛言：不以愛戀之心，遂得往生，惟有植諸善本，修諸梵行，得生彼剎。善本即善根，梵行即福德，此又雙顯持名為多善多福之明證也。諸經交贊，可弗信受？
問：此土單修圓頓，不愿往生者，寧可謂之少善根耶？
答：圓頓行人，雖悟一心，尚余後有，正宜求生彼國，親近彌陀，喆老、青公，皎然覆轍。若其自負圓人，不愿往生，當知亦是善根薄故，如華嚴中說。
後有者，後陰也，即來生也。圓人見地雖與佛齊，然而麤細無明猶未盡除，沙性德猶未悉備，有惑潤生，寧無後有？既存後有，則有生方，不離六道，除彼已登實報，余或未免人天。而天上多欲，人間雜苦，墮落者眾，解脫者希，不生凈土，而將焉往？
喆老、青公，俱稱有悟，而喆老後身，耽戀富貴；青公後身，多歷苦憂，皆繇不慕往生，自失善利，致使淹滯多生，曠菩提路，豈非善根涼薄，乃致如斯？言華嚴者，云：遮那會上，諸大聲聞不見佛者，以善根不同故。本不修習見佛自在善根故，故知執持名號，愿見彌陀，誠多善根、大善根、最勝善根、不可思議善根也。
稱理，則自性出生一切法，是善根義；自性富有一切法，是福德義。
何期自性能生萬法！何期自性本自具足！
舍利弗！若有善男子、善女人聞說阿彌陀佛，執持名號，若一日、若二日、若三日、若四日、若五日、若六日、若七日，一心不亂，
承上多善多福，乃至彼國，而善根難植，福德難修，況復云多？累劫劬勞，莫之能辦，如寶積十心、華嚴十愿等。今有一法，直捷簡易，即為多善多福，故顯持名功德殊勝。
善根難植者，如前身子發大乘心，因婆羅門乞眼退失等。福德難修者，如涅盤三十四，經云：五品心修十善，謂下、中、上、上中、上上，各十善而成五十，始修終修，方成百福，則福之不易修明矣。
寶積十心者：一、於眾生起大慈，無損害心；二、於眾生起大悲，無逼惱心；三、於佛法不惜身命，樂守護心；乃至十、於諸佛舍離諸相，起隨念心。具此十心，往生凈土。華嚴十愿者：一者、禮敬諸佛；乃至十、普皆回向。亦以此十生彼國土，以上皆菩薩廣大智行，非可易植易修，今持名功德，就使十心未備，十愿未齊，凈業一成，便生彼國，既得往生，此心此愿，自然成就，豈非多善根福德乎？不經迂曲，是謂直捷。無諸煩瑣，是謂簡易。直捷而深造，簡易而廣獲，諸余法門之所不及，是謂殊勝。
善男子女人者，善有二義：一、是宿生善因；一、是今生善類。男女者，通指緇素利鈍及六道一切有緣眾生也。
宿生善因者，大本云：世間人民，前世為善，乃得聞阿彌陀佛名號功德，一聞佛名，慈心喜悅，志意清凈，毛發聳然，淚即出者，或宿世曾行佛道，或他方佛所菩薩，固非凡人。則信心念佛者，皆宿修善本者也。今生善類者，如華嚴云：寧在諸惡趣，得聞佛名，不欲生善道，暫時不聞佛。夫不以人天為善，而以得聞佛名為善，則信心念佛者，皆善人之儔類也。
緇素利鈍者，凈土法門，一切收攝，如大本云：其上輩者，舍家離俗而作沙門。亦有不舍家離俗者，即出家五眾、在家二眾也，但念佛者，俱得往生，是通緇素。又蓮分九品，上該盛德菩薩，下及悠悠凡夫，乃至惡人等，但念佛者，亦得往生，是通利鈍。又鬼、畜、地獄，雌雄牝牡，亦可均名男女，但念佛者，俱得往生，是通一切眾生也。往生集中，稽古驗今，頗載一二，愿詳覽焉。
次文有三：謂彌陀名號，是標念境；執持一心，是明念法；一日、七日，是克念期。
非境，則法無所施；非法，則境為虛立；非期，則雖境勝法強，懈怠因循，功不速建。三事具故，能令凈業決定成就。
標念境者，彼佛萬德成就，凈土攝生，故以阿彌陀佛四字洪名為所念之境，依之修行，有所指故。
極樂依正，言佛便周，佛功德海，亦言名便周，故以四字名號為境，依於此境，而加執持，然後向往有地。詣，至也，謂至於彼國也。或謂心外無境，觀心即足，何以境為？不知心境一如，亦復互發，先德謂有三昧直觀三道，顯本性佛，有三昧兼持咒，有三昧兼誦經，有三昧兼念佛等。今標念境，即是兼念佛三昧，皆助顯本性之佛也，或直顯，或助顯，其致一也。況初學凡夫，障染濃厚，全資勝境，發我妙心，實為修行要術，不可忽也。
明念法者，謂既聞圣號，要在執持。執者，聞斯受之，勇猛果決，不搖奪故；持者，受斯守之，常永貞固，不遺忘故。
執持分釋如上。單言持，則攝執，總之為專念不忘意也。又持復有數種：一者、明持，謂出聲稱念；二者、默持，謂無聲密念；三者、半明半默持，謂微動唇舌念，咒家名金剛持是也。又或記數持，或不記數持，具如密教中說，隨便皆可。而各分事理，憶念無間，是謂事持；體究無間，是謂理持，下當詳辯。以是為因，後一心不亂，亦有事理。其不解此意者，以念佛是被鈍根，參禪乃能悟道，初機聞此，莫能自決，不知體究念佛，與前代尊宿教人舉話頭，下疑情，意極相似，故謂參禪不須別舉話頭，只消向一句阿彌陀佛上著到，妙哉言乎！
又執持，即歸命義。
歸命者，梵語南無，解見前序。若不委身歸命，焉能一心執持？故義同也。歸復二義，亦如前序中說：一者、歸投義，執持名號，一心向往，即事一心；二者、歸元義，執持名號，還歸一心，即理一心也。
以上境、法二中，復有三義：一者、聞說佛名，是為聞慧；二者、執受在懷，是為思慧；三者、持守不忘，是為修慧。
聞慧者，阿彌陀佛雖有無量功德，而此功德，非聞不知，非說不聞。故華嚴云：得無生慧，先賴多聞。又云：佛法無人說，雖慧不能了。或聞經論之所宣揚，或聞知識之所開示，一歷耳根，永為道種，是之謂聞。而言慧者，聞即是慧，對木石說，頑不聞故，對愚人說，聞不餐釆，如不聞故，故曰聞慧。
思慧者，既入乎耳，須存乎心，諦審諦觀，是何法門？是何義理？是之謂思。而言慧者，思即是慧，禽畜雖聞，不解思故，愚人雖聞，入耳出口，不憶想故，故曰思慧。修慧者，既深思之，宜力行之，是之謂修而言慧者，修即是慧，狂人雖思，蔽精役神，不實踐故。
問：此指三慧，有何證據？
答：佛地論云：菩薩履三妙慧，凈土往還。釋云：以聞思修，得入凈土，故知念佛必有三慧。
復有三義：聞說佛名，心不疑貳，是之謂信；信已而執，心起樂欲，是之謂愿；愿已而持，心勤精進，是之謂行。
信、愿、行，下文中當辯。
祖曰七廟，教民曰七年，竭誠曰七日齋戒之類是也。
免地獄者，經律異相云：有王害父，七日當墮地獄，一尊者教其稱南無佛，王便一心稱佛，七日不懈，命終，至地獄門，稱南無佛，徧獄罪人皆得解脫。利鈍者，有謂利根一日，鈍或至七，今謂利、鈍二根，各一至七。利根者，性敏捷故，一日功成，即得一心，便無所亂；其稍鈍者，或二或三，乃至七日，方得純一。亦有利根，經於七日，端然一心，終不少亂；其稍鈍者，僅六僅五，乃至一日，或便散亂，是故各有利鈍，不應偏屬。
十日者，大本云：齋戒清凈，一心常念，十晝夜不絕者，命終必生我剎。又鼓音王經云：若受持彼佛名號，堅固其心，憶念不忘，十日十夜，除舍散亂，必得見彼阿彌陀佛。七七日者，大集經云：若人專念一方佛，或行或坐，至七七日，現身見佛，即得往生。九十日者，般舟三昧經云：若人自誓，九十日中常行常立，一心系念，於三昧中得見阿彌陀佛。又文殊般若云：九十日中，端坐西向，專念於佛，即成三昧。一日者，大本法藏愿云：一心系念於我，雖止一晝夜不絕，必生我剎。十念者，觀經下下品云：其人苦迫，不遑念佛，十聲稱佛等。則知一日至七，隨日多少，皆往生期，顧力行何如耳。
晦明一周者，從子至午，乃自晦而明；從午至子，乃自明而晦，是為天道一晝夜。夫心固剎那生滅，況
諸佛境界智慧光明普見法門，而復開二十一門，起於智光普照，終於住虛空。今謂心外無境界，心外無智照，心外無虛空，故不出一心，悉皆具足。那先經云：諸善之中，獨有一心最為第一。一其心者，諸善隨之，正此意也。
又此一心，即作是二義故。
觀經云：心想佛時，是心作佛，是心是佛。今謂此經一心持名，繇此一心，終當作佛，從因至果，名之曰作；即此一心，全體是佛，非因非果，名之曰是。
又此一心，即定中之定故。
定中定者，以定散判之，修余少善福者，散善也；一心不亂者，定善也。又以一心而分定散，事一心者，定善中之散善也；理一心者，定善中之定善也。
又此一心，即菩薩念佛三昧故。
或疑佛說菩薩念佛三昧經其間并無信愿往生等語，惟言正念諸法實相，是名念佛，似與此經意義相戾，今謂彼專主理，此兼理事。理一心者，念而無念，即實相也。蓋彼以無念正入，此以有念巧入，作用稍別，究竟不殊，是故同名念佛三昧。
又此一心，即達摩直指之禪故。
尋常說禪者諱凈土，今謂達摩說禪，直指靈知之自性也。此理一心，正靈知自性，故門庭施設不同，而所證無兩心也。善哉中峰之言曰：禪者，凈土之禪；凈土者，禪之凈土也。有味乎言之也。或謂直指之禪，不立文字，今持名號，若為會同？不知傳法以四句之偈，印心以四卷之經，較之四字名號，文更繁矣。蓋非以斷滅文字為不立也，不即文字，不離文字，達者契之。
又此一心，當知心王、心所，無不一故。
王所解見前文，此之八者及五十一，紛然不齊，雜然競起。而言無不一者，良繇王所雖多，遡流窮源，不出一心。今念佛人，初以耳識聞彼佛名，次以意識專注憶念，以專念故，總攝六根，眼、鼻、舌、身，如是六識，皆悉不行，念之不已，念極而忘，所謂審思量者，其思寂焉；忘之不已，忘極而化，所謂真妄和合者，其妄消焉，則七識、八識亦悉不行。主既不存，從者焉附？其五十一又何論也？當爾之時，巨浪微波，咸成止水，濃云薄霧，盡作澄空，唯是一心，更無余法，故云無不一也。
故知至心念阿彌陀佛一聲，滅八十億劫生死重罪，良繇正指理一心故，如法華三昧中說。
人有疑言：罪既多劫，業重障深，久勤懺摩，漸積功德，庶可消亡，而念佛一聲，滅多劫罪，因微果巨，固所不信。今謂至心者，即一心也。若事一心，雖能滅罪，為力稍疏，罪將復現，多多之念，止可滅少少之愆。此之至心，正屬理一。一心既朗，積妄頓空，喻如千年闇室，豈以一燈，闇不速滅，故一稱南無佛，皆已成佛道，不獨妙法蓮華有之，法華三昧、觀經云十方眾生一稱南無佛者，皆當作佛。惟一大乘，無有二三，一切諸法，一相一門，所謂無生無滅，畢竟空相，習如是觀，五欲自斷，五蓋自除，五根增長，即得禪定。
釋曰：一稱成佛者，歸命一心，無不成佛，以離自心一相一門外，更無有法可作歸依，畢竟空寂。如是觀者，五欲自斷，乃至六度萬行悉皆成就，如上所說，非理一心而何？又佛名經云：一聞佛名，滅無量劫生死之罪。一聞則不待稱念，無量則不止八十億劫，因彌約而果彌廣，非理一心，安得致此？但患心之不一，何慮罪之不滅？
故知古人知見不普之論，乃至定心、專心之辨，良繇且就事之一心，非理一故。
知見不普者，華嚴論云：一乘大道，非樂生凈土菩薩境界。以情存凈穢，知見不普。今謂此指僅得事一心者，若得理一，則妙悟一心，有何凈穢？然雖知平等法界無生可度，而常修凈土教化眾生，正所謂一乘大道也。知見之普，孰過於是？
又普賢菩薩為華嚴長子，非一乘境界乎？而欲面見彌陀，往生安樂，謂之情存凈穢可乎？定心、專心者，永明謂九品上下，不出二心：一者、定心，如修定習觀，上品上生；二者、專心，如但念名號，得成末品。今謂既云但念，但之一字，正唯得事，未得理故。
故知古云愚人求凈業者，非唯不指理之一心，亦復不指事一心故。
古德謂有參禪不靈，遽變前因，朝暮掐數珠，求凈業，又云念幾聲佛，欲免閻老子手中鐵棒，乃愚人所為。執此語者，遂生疑謗，不知此為參禪志不歸一，輒自改途者說，非呵凈業故，但言愚人朝暮掐數珠，求凈業，不言愚人朝暮一心不亂求凈業也。觀經云：但聞佛及二菩薩名，能滅無量生死之罪，何況憶念。憶念者，且指事一心也，則知事一，已非愚人，何況理一。
故知修凈業人，復業余行，非唯不知理一，尚未能持事一心故。
念念念佛，更無雜念，是名一心；一心念佛，又一心修余種種法門，是二心也。夫無雜念者，止得事之一心，今且未能，何況理一。故念佛者，守志不二，勿因三昧難成而輒改修余行，先儒有言：不可以仁之難熟，而甘為他道之有成。此之謂也。
又此四字，若離合釋之，則相即，故名一心；相非，故名不亂。
相即者，即空即假即中，則如前所明，此能念、所念即有而無，即無而有，二邊叵得，中亦不存，三德渾然，不可分別，是名一心。相非者，假非是空，空非是假，中非假空，則能念、所念雙亡，成般若德；能念、所念雙立，成解脫德；俱存俱泯，顯乎中道，成法身德；三德歷然，不可混雜，是名不亂。
又此一心不亂，亦分五教，今不敘者，以正指頓圓故。
亦分五教者，以蓮分九品，則小大淺深，自有差等。如小教以繇心造業，而感前境為一心；始教以阿賴耶識所變為一心；終教以識境如夢，唯如來藏為一心；頓教以染凈俱泯為一心；圓教以總該萬有即是一心。而佛說此經，本為下凡眾生但念佛名，徑登不退，直至成佛，正屬頓圓；又二乘種不生，故略前三，不復分五。天臺四教例此。
又此事理二持，起信中具有此意。
論云專念阿彌陀佛，即得往生者，此雙含事理而言也。次云若念彼佛真如法身，又云雖念亦無能念可念，皆指理一心也。
又此事理二持，即顯密二意。
四字名號，全皆梵語，但念不忘，與持咒同，是名曰密；且念且參，觀心究理，是名曰顯。為門少異，歸元則同，顯密圓通，事理無礙。
又此事理二持，雖上詳分勝劣，有專事者，有專理者，機亦互通，不必疑阻。
此恐僅能事念者，自疑理性不明，所為無益，故言事得通理，以決其疑。云：不假方便，自得心開。空谷云不參念佛是誰，直爾純一念去，亦有悟日是也。又恐唯勤理念者，自疑稱佛名少，或致落空，故言理得通事，以決其疑。念念理一，是念念彌陀也，其為稱名，不亦大乎！是故攝心、體心兩種念佛，事理互通，本不二故。
又此事理二持，或漸進，或頓入，亦隨機不定。
漸進者，根稍鈍人，先勤事持，後漸究理；若根性大利，徑就理持，故名頓入，作用小殊，及其成功一也。
又一心不亂下，有本加專持名號二十一字，今所不用，以文義不安故，仍依古本不加，而以即是多善福之意，言外補入，斯為允當。
文義不安者，上文已有執持名號四字，不可更著專持名號一句，上下重復，不成文義。舊傳此二十一字是襄陽石刻，當知是前人解經之語，襄本訛入正文，混書不別耳，善文義者，當自見得。
稱理，則自性非憶非忘，是執持義；非今非昨，是七日義；非一非多，是一心義；非定非亂，是不亂義。
本無生滅，何有憶忘？體絕去來，誰成今昨？一亦不為一，多尚奚存？定且無定形，亂將安寄？如斯會得，終日念佛，終日念心；終日念心，終日無念。即心即佛，非佛非心，是則名為真念佛者。