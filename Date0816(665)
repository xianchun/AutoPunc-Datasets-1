我聞如是：
一時，佛游舍衛國，在勝林給孤獨園。
爾時，尊者阿難獨安靜處宴坐思惟，心作是念：諸有恐怖，彼一切從愚癡生，不從智慧；諸有遭事、災患、憂戚，彼一切從愚癡生，不從智慧。於是，尊者阿難則於晡時，從宴坐起，往詣佛所，稽首佛足，卻住一面，白曰：世尊！我今獨安*靜處*宴坐思惟，心作是念：諸有恐怖，彼一切從愚癡生，不從智慧；諸有遭事、災患、憂戚，彼一切從愚癡生，不從智慧。
世尊告曰：如是，阿難！如是，阿難！諸有恐怖，彼一切從愚癡生，不從智慧；諸有遭事、災患、憂戚，彼一切從愚癡生，不從智慧。阿難！猶如從葦生火，燒樓閣堂屋。阿難！如是諸有恐怖，從愚癡生，不從智慧；諸有遭事、災患、憂戚，彼一切從愚癡生，不從智慧。阿難！昔過去時若有恐怖，彼一切亦從愚癡生，不從智慧；諸有遭事、災患、憂戚，彼一切從愚癡生，不從智慧。阿難！當來時諸有恐怖，彼一切從愚癡生，不從智慧；諸有遭事、災患、憂戚，彼一切從愚癡生，不從智慧。阿難！今現在諸有恐怖，從愚癡生，不從智慧；諸有遭事、災患、憂戚，彼一切從愚癡生，不從智慧。阿難！是為愚癡有恐怖，智慧無恐怖；愚癡有遭事、災患、憂戚，智慧無遭事、災患、憂戚。阿難！諸有恐怖、遭事、災患、憂戚，彼一切從愚癡可得，不從智慧。
於是，尊者阿難悲泣淚出，叉手向佛，白曰：世尊！云何比丘愚癡非智慧？
世尊答曰：阿難！若有比丘不知界，不知處，不知因緣，不知是處、非處者，阿難！如是比丘愚癡非智慧。
尊者阿難白曰：世尊！如是比丘愚癡非智慧。世尊！云何比丘智慧非愚癡？
世尊答曰：阿難！若有比丘知界、知處、知因緣，知是處、非處者，阿難！如是比丘智慧非愚癡。
尊者阿難白曰：世尊！如是比丘智慧非愚癡。世尊！云何比丘知界？
世尊答曰：阿難！若有比丘見十八界知如真：眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界，阿難！見此十八界知如真。復次，阿難！見六界知如真：地界、水界、火界、風界、空界、識界，阿難！見此六界知如真。復次，阿難！見六界知如真：欲界、恚界、害界，無欲界、無恚界、無害界，阿難！見此六界知如真。復次，阿難！見六界知如真：樂界、苦界、喜界、憂界、舍界、無明界，阿難！見此六界知如真。復次，阿難！見四界知如真：覺界、想界、行界、識界，阿難！見此四界知如真。復次，阿難！見三界知如真：欲界、色界、無色界，阿難！見此三界知如真。復次，阿難！見三界知如真：色界、無色界、滅界，阿難！見此三界知如真。
復次，阿難！見三界知如真：過去界、未來界、現在界，阿難！見此三界知如真。復次，阿難！見三界知如真：妙界、不妙界、中界，阿難！見此三界知如真。復次，阿難！見三界知如真：善界、不善界、無記界，阿難！見此三界知如真。復次，阿難！見三界知如真：學界、無學界、非學非無學界，阿難！見此三界知如真。復次，阿難！見二界知如真：有漏界、無漏界，阿難！見此二界知如真。復次，阿難！見二界知如真：有為界、無為界，阿難！見此二界知如真。阿難！見此六十二界知如真。阿難！如是比丘知界。
尊者阿難白曰：世尊！如是比丘知界。世尊！云何比丘知處？
世尊答曰：阿難！若有比丘見十二處知如真：眼處、色處，耳處、聲處，鼻處、香處，舌處、味處，身處、觸處，意處、法處，阿難！見此十二處知如真，阿難！如是比丘知處。
尊者阿難白曰：世尊！如是比丘知處。云何比丘知因緣？
世尊答曰：阿難！若有比丘見因緣及從因緣起知如真，因此有彼，無此無彼，此生彼生，此滅彼滅。謂緣無明有行，乃至緣生有老死。若無明滅則行滅，乃至生滅則老死滅。阿難！如是比丘知因緣。
尊者阿難白曰：世尊！如是比丘知因緣。云何比丘知是處、非處？
世尊答曰：阿難！若有比丘見處是處知如真，見非處是非處知如真。阿難！若世中有二轉輪王并治者，終無是處；若世中有一轉輪王治者，必有是處。阿難！若世中有二如來者，終無是處；若世中有一如來者，必有是處。阿難！若見諦人故害父母，殺阿羅*訶，破壞圣眾，惡心向佛，出如來血者，終無是處；若凡夫人故害父母，殺阿羅*訶，破壞圣眾，惡心向佛，出如來血者，必有是處。阿難！若見諦人故犯戒，舍戒罷道者，終無是處；若凡夫人故犯戒，舍戒罷道者，必有是處。若見諦人舍離此內，從外求尊、求福田者，終無是處；若凡夫人舍離此內，從外求尊、求福田者，必有是處。
阿難！若見諦人從余沙門、梵志作是說諸尊！可見則見，可知則知者，終無是處；若凡夫人從余沙門、梵志作是說諸尊！可見則見，可知則知者，必有是處。阿難，若見諦人信卜問吉兇者，終無是處；若凡夫人信卜問吉兇者，必有是處。阿難！若見諦人從余沙門、梵志卜問吉兇相應，見有苦有煩，見是真者，終無是處；若凡夫人從余沙門、梵志卜問吉兇相應，見有苦有煩，見是真者，必有是處。
阿難！若見諦人生極苦甚重苦，不可愛、不可樂、不可思、不可念乃至斷命，舍離此內，更從外求，或有沙門、梵志，或持一句咒，二句、三句、四句、多句、百千句咒，令脫我苦，是求苦、*集苦、趣苦、苦盡者，終無是處。若凡夫人舍離此內，更從外求，或有沙門、梵志持一句咒，二句、三句、四句、多句、百千句咒，令脫我苦，是求苦、*集苦、趣苦、苦盡者，必有是處。阿難！若見諦人受八有者，終無是處；若凡夫人受八有者，必有是處。
阿難！若身惡行，口、意惡行，因此緣此，身壞命終，趣至善處，生於天中者，終無是處；若身惡行，口、意惡行，因此緣此，身壞命終，趣至惡處，生地獄中者，必有是處。阿難！若身妙行，口、意妙行，因此緣此，身壞命終，趣至惡處，生地獄中者，終無是處；若身妙行，口、意妙行，因此緣此，身壞命終，趣至善處，生天中者，必有是處。阿難！若身惡行，口、意惡行，受樂報者，終無是處。阿難！若身惡行，口、意惡行，受苦報者，必有是處。阿難！若身妙行，口、意妙行，受苦報者，終無是處。若身妙行，口、意妙行，受樂報者，必有是處。
阿難！若不斷五蓋、心穢、慧羸，心正立四念處者，終無是處；若斷五蓋、心穢、慧羸，心正立四念處者，必有是處。阿難！若不斷五蓋、心穢、慧羸，心不正立四念處，欲修七覺意者，終無是處；若斷五蓋、心穢、慧羸，心正立四念處，修七覺意者，必有是處。阿難！若不斷五蓋、心穢、慧羸，心不正立四念處，不修七覺意，欲得無上正盡覺者，終無是處；若斷五蓋、心穢、慧羸，心正立四念處，修七覺意，得無上正盡覺者，必有是處。阿難！若不斷五蓋、心穢、慧羸，心不正立四念處，不修七覺意，得無上正盡覺，盡苦邊者，終無是處；若斷五蓋、心穢、慧羸，心正立四念處，修七覺意，得無上正盡覺，盡苦邊者，必有是處。阿難！如是比丘知是處、非處。
尊者阿難白曰：世尊！如是比丘知是處、非處。
於是，尊者阿難叉手向佛，白曰：世尊！此經名何？云何奉持？
世尊告曰：阿難！當受持此多界、法界、甘露界、多鼓、法鼓、甘露鼓、法鏡、四品，是故稱此經名曰多界。
佛說如是，尊者阿難及諸比丘聞佛所說，歡喜奉行！
