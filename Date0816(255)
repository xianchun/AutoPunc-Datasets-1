十一月七日，豐城曲江感山云臥庵主曉瑩上狀問訊徑山遯庵無言首座禪師友兄：日者，禋兄居上藍，時蒙以函翰附其遞至，展繹真旨，開慰之深，何啻執熱而濯清風？第以相望闊遠，殊乏雅便，無繇略具稟報，可勝媿怍。
唐顧況有言：一別二十年，人堪幾回別？與兄之違異，僂指則踰其數又七寒暑，其何以堪耶？追懷疇昔道義琢磨之益，尚尚此心，恍如隔世矣。
竊承坐分法施，開悟多眾，茍非辣手段、大鉗鎚，未易及此。故嘗以只夜寄意於歆艷曰：
徑山突兀上云煙，高遁山顛絕世緣。
握以黑蛇分半座，卻將毒氣噴人天。
其實祖室重寄有在於是，欽仰！欽仰！即茲冬仲，寒冷浸嚴，必然覺體於四威儀中，日享龍天恭敬之福，為樂無涯涘也。
愚自量命薄才疏，跨短步窄，難追逐諸友高躅於叢林，未免稟志遵分，於乾道辛卯縛屋荒山，既高寒孤迥，老病不堪。至淳熙戊戌冬，以徒弟隸名感山小寺而徙居焉。寺基稅錢三十有一，并無常產，唯破屋數間，如玉川子洛城之居耳。親舊憐其謀生計拙，奉養清甚，相與出資刱小輪藏，庶幾財法互陳，補其日給。歲在癸卯，徒弟遽歿，遂自任其灑掃之責，而量柴頭、數米顆之外，無佗念裝懷，且圖睡快而已。禋兄謝事上藍，既到山間，樂其幽寂，為留十有一月，應南源命而遷青原祖席，緣法頗盛。亦有二三衲子，不孤其竹篦用事，所用竹篦，乃大慧老師在梅陽，來報恩，為兄弟入室者。
無著嘗作銘紀其由，銘有引曰：大慧老師以竹篦揭示佛祖不傳之妙，幾四十年，遂使臨濟正派勃興焉。至於居患難中，亦不倦提擊，所以梅州報恩有竹篦在堂司也。江西瑩仲溫嘗掌其職，得之而歸，豈特為叢林千載之榮觀邪？無著妙總謹稽首為之銘曰：南山有竹，不削自異，狀若黑蚖，噴噴毒氣。如尺之捶，用之無匱，鍛圣烹凡，經天緯地。仲溫得之，尤宜保秘，照映叢林，千古不墜。
愚渦沈鄉井，收得誠為閑家具。溘然後，定被摩那輩將去撥火，何如於未蓋棺前，以竹篦及無著親寫之銘，并歸於禋兄，所幸其用得靈驗，想兄聞而必為之喜也。
其山頭兄弟與兄契分厚而過江西，愚得復見者，唯古岡永兄，受仰山命，時取道豊城，來庵所相訪，因送其入院。其後遷大溈，二年而示寂。長谿晦兄住香城，亦至山舍，及董大溈，閱一月而委順。建昌圓兄自鵝湖移仰山，迂路相尋，亦送其至臨江慧力。無何，領院事七日而西邁。然晦、圓二兄，世緣不假借如此，在其分上，又何憾焉？
育王光兄，道福如是之盛，向來朝游夕處，而不識韋皇是貴人者多矣。自其出世，收書三四。其在靈隱，故嘗問之以書曰：兄今羽凡骨為飛仙，起故魚為云龍，之時如演、圓二兄，尚未聞人天推轂，何邪？兄雖不藉其齒牙余論，而道香德風自然藹著。其所以問之者，庶其不忘持天下叢林之公論也。今叢林無公論，奈何！奈何！前夏凈慈密兄以書見寄，紆誠盡意，不替疇昔祖道，正賴其主盟，為本色衲子所歸，豈謂去夏遽爾踰葱嶺而去，兄必為短氣耳。況江湖朋舊雕零如霜葉脫木，亦無幾矣，殊使人愴然也！
今華藏璉兄住保安，日有書來云：祖詠住越之興善已數年，在臨安時，綴集大慧始末，作年譜一冊，不肯上徑山與前輩看詳，急於刊行，亦多疏脫。
愚於是答其書，糾其年譜之謬，今試為兄略舉數端。譜云：師再至荊南，張無盡問以：堯、舜、禹、湯，古之圣君，而釋典不言，何也？師云梵王、帝釋說法因緣為對。其所取簡脫如此，適足以增排佛者之誚。若據當時所問所答，極有理趣，而老師嘗於紹興九年間與尹侍講彥明說，尹首肯者再三，即非對以梵王請佛說法因緣。愚以其詳具於云臥紀談，茲不欲縷陳。
又贊草堂像，則是十年寶峰化主求之於徑山，其時草堂尚無恙，故有小根魔子還知否？此是吾家真白眉之句，乃非十三年作於衡陽也。
又李參政泰發所贈絕句，其引云：適衡，聞州郡欲免旬呈，師毅然不可曰：無以我累人。此意豈流俗泛泛者所能窺之哉？感嘆成小詩曰：十畝荒園旋結茅，芥菘挑盡到同蒿。圣恩未許還磨衲，且向堦前轉幾遭。
蓋十一年冬間，非二十年也。大慧初到衡陽，庵於城中廖司戶西園，其譜改十畝作十里，在衡陽城豈容十里園邪？又改同蒿作蓬蒿，且蓬非可食之菜。然參政公之詩，如唐高力士責峽州，詠薺菜而寄意焉。
其譜中有作說疏謬處，謾為兄略言其數段。如云：梅為南方煙瘴之郡，醫藥極少。東歸而不沾霈澤者，六十有三。既無人字，則是何物？若是人而死煙瘴，蓋為法忘軀之士，既非罪責，豈可不沾霈澤邪？昔徐師川在昭州有詩曰：
嶺外昭州最瘴煙，華人罪大此為遷。
老夫無罪緣何事，也向昭州住半年。
其死於梅州六十有三人，可比類徐公在昭州也。
又云：師居梅州，衲子追隨於荒寒寂寞之濱，丐一言，冀一盼，以為終身慰幸，足可下視諸方。若爾，則適足取笑諸方，以老師參徒非標志於宗門本分事，乃東山頌今者叢林走大聲之謂也。
又云：紹興甲戌，在梅州，以臨濟正宗法語付法宏首座、道先侍者。宏既不得，其死於梅陽，而先亦死於徑山侍寮。宏、先既死，則正宗法語付之誰邪？今不得正宗法語付授，而嗣法者則何以藉口？此所謂華詞損實耳。昔圜悟在蜀，嘗以衣并鉢寄來泉南與老師。是時老師有偈曰：
付來鐵鉢盛貓飯，磨衲袈裟入墨盆。
祖宗活計都壞了，不知將底付兒孫。
老師既施為如此，何必獨收正宗法語付宏、先也？
又云：兄與璉密，禋於老師語錄節其綱要，離為五冊。既節，則是刪繁去冗，然其間不無去取，似不當揭示於世徒，使叢林增阿難眊矣之嘆也。
又有按事出武庫者，卻不叙武庫所出端由。今略叙武庫之權輿，乃紹興十年春，信無言數輩在徑山，以前後聞老師語古道今，聚而成編，福清真兄戲以晉書杜預傳中武庫二字為名。
至十一年四月間，老師陞座，而張侍郎與法會，老師因說：張魏公之兄昭遠參圜悟，而圜悟謂其為鐵剗禪。今山僧卻謂侍郎禪為神臂弓，未免以偈見意曰：神臂弓一發，穿過千重甲，子細拈來看，當甚臭皮襪？
次日，侍郎請陞座，而臺州了因禪客致問曰：神臂弓一發，千重關鎖一時開，吹毛劍一揮，萬劫疑情悉皆破，猶是生死岸頭事，作家相見時如何？
師曰：拖出這死屍。
進云：和尚為誰恁麼道？
師云：棺木瞠眼。
進云：此未是學人問處。
師云：儞問處又作麼生？
進云：把手上高山。
師云：非儞境界。
進云：毒蛇頭上也要揩癢。
師云：儞不是這般人。
進云：若不登龍門，焉知滄海闊？
師云：爭奈已遭點額。
逮五月間，侍郎遭臺評，被及老師有衡陽之行。蓋是時，朝廷議兵，而神臂弓之論頗紛紜，所以侍郎答何中丞書，有除帥在月末之語。已而，張徽猷昭遠有偈嘲老師曰：
小庵庵主放憨癡，愛向人前說是非。
只因一句臭皮襪，幾乎斷送老頭皮。
由是山頭識者，莫不以武庫二字為憂，故千僧閣首座江州能兄揭牓子於閣門曰：近見兄弟錄得老師尋常說話，編成冊子，題名武庫，恐於老師有所不便，可改為雜錄，則無害焉。
其後，又偽作李參政漢老跋，而以紹興辛酉上元日書于小谿草堂之上。其實老師則不知有武庫，及於紹興庚什，在衡陽見一道者寫冊，取而讀，則曰：其間亦有是我說話，何得名為武庫？遂曰：今後得暇，說百件與叢林結緣，而易其名。未幾，移梅陽。至癸酉夏，宏首座以前語伸請，於是閑坐間有說，則宏錄之。自大呂申公執政，至保寧勇禪師，四明人，乃五十五段而罷興。
時福州禮兄亦與編次，宏遂以老師洋嶼眾寮牓其門，有兄弟參禪不得，多是雜毒入心之語，取稟而立為雜毒海。宏之親錄，為德侍者收，禮之親錄，在愚處。禮之錄，其中尚有說云蓋古和尚，叢林謂古慕固者，頌狗子無佛性話曰：
趙州狗子無佛性，終日庭前睡不驚。
狂風打落古松子，起來連吠兩三聲。
老師曰：此吟狗子詩也。
禮之小楷，筆力精勁，殊有風韻，蓋出之於晉宋法帖耳。
又譜中於二十年取四句詩而不叙其由，但云：皆預讖嶺海之意。
詩曰：
鴈回始覺瀟湘遠，石鼓灘頭莫怨天。
一住十年秦楚隔，木弓重續舊因緣。
蓋是雪峰聞兄於紹興十二年從衡陽來臨安，見有以西蜀費孝先之術，設肆而為人決休咎。聞因以老師問焉，故有是詩也。衡陽有回鴈峰，瀟湘有石鼓灘。而辛酉至庚午，移梅陽則十年。或云：古以梅木為弓，未詳所出。若以卦詩較老師衡陽之事，可謂奇中矣。
又譜中收而使人不可曉者，如云華藥寺慶懺鐘樓小參說偈，戲操閩音，用其里語，後以杜牧之詩，驚起暮天沙上鴈為斷句。愚嘗聞筠陽瑫兄說仰山鐘樓壁間，舊有題云：
突然架起一間屋，中心懸個鐵瑯璫。
驚起暮天沙上鴈，海門斜去兩三行。
以老師與竹庵在仰山時，嘗登樓讀而為笑，及於華藥小參，舉以為法樂。若謂海門為讖，則老師未嘗過海門，何讖之有哉？
又譜收祭圜悟文，不動軒記，已見於泉南刊舟峰文集，則是其代亦不必收為老師作也。至於臨示寂，遺奏四十二字，乃親蹟，而卻不收，遂收愚所錄囑嗣法委曲之語。然愚是時於喪，司職在掌記，所以於語之結尾，明說是口授，侍者令錄以為別，此所謂老夫常談，何足收邪？
又譜云師隆興癸未三月，聞王師凱旋作偈，有氛埃一掃蕩然空之句。然偈初欲以進而未果，真蹟在賢兄處，賢卒而流落為仰山權兄收。偈前有臣某甲上進五字。
氛埃一掃蕩然空，百二山河在掌中。
世出世間俱了了，當陽不昧主人公。
若此偈可全收而卻不爾。
譜末云：奪食驅耕，斷橋塞路，蓋游戲耳。若以是為游戲，可乎？此所謂妄言傷正也。前輩曰：奪食驅耕手段辣。茲可見宗師體裁耳。又云：其所攝化，傾倉倒廩，墮珥遺簪，唯恐不適師意，則人情相奉，而非歸依至道，從其攝化也。其墮珥遺簪，則是遺失墮落，而非韓文公所謂越商胡賈脫身獻耳。
譜中間有按塔銘而并無按正續傳，至於有數段按師謂侍者，若是說話初無定論，既非上紙筆，何可言按？俗諺所謂口說無憑也。又云：采摭正續傳所不載者，集為年譜。及觀譜之所收，盡出於正續傳，何得為不載邪？
興國軍安兄，作建康出隊先馳，歸謂愚曰：老師緣秦太師有親戚命陞座，乃言：我雖被太師編管十七年，未嘗敢怨佗，其實事有前定也。遂引：東山受業院，於崇寧甲申塑佛，有異人丁生便謂像有難，則人來出家；像毀，則人有難。若較我平生事，時日無差，豈不是前定邪？士大夫聞者，靡不服其達也。
正續傳首載此事，而譜卻按為定上座普說而說。然說事有由，不若為秦太師親戚說者為優耳。試於廣錄檢尋，於定普說有無，便見其鑿空造端，欺誑於世也。
紹興丙子秋，老師曾於鄂渚舟中，以愚生緣洪州，顧而謂曰：洪州出得幾個尊宿，如：寶峰月、海會從、云峰悅輩，甚生次第。又云：我年十九游隱靜杯渡庵，其庵主說所夢，便謂我是云峰悅和尚後身。及到瑞竹珵和尚處，卻道我是再來人。
是時老師說得甚詳，故嘗備載於云臥紀談。而譜中只說珵說為再來人，卻不能收云峰後身之事。然老師屢說，而叢林知者亦眾也。所以向來對靈文，故云舉世知云峰悅老之後身，逢時獲南岳讓公之前號。蓋讓公亦賜大慧禪師也。
江西近有一僧撰隆興佛運統紀，凡兩巨編印行。以初祖迦葉於周懿王四年庚寅入雞足山，而傳燈錄載卻是孝王五年丙辰也，其差紊二十八年。於迦葉尚如此，余可知矣。又收晉懷帝為劉曜使衣青衣而行酒，及東晉孝武帝晚年，長星現而舉酒祝曰：長星勸爾一杯酒。觀其二事，何與佛運邪？
愚因見統紀無足取，遂用小青江紙一幅，上畫小佛，兩旁畫八十眼，於每眼中只寫四字，如甲寅示生，至壬申入滅之數，其下叙化跡七百余字，名曰釋迦文佛住世圖。其叙說法年時，略曰：初詣鹿苑開演二乘，其癸未至甲什唯談生滅，是為阿含經聲聞小乘也。其次乙未至壬寅說方等諸大乘經，彈訶二乘，令恥小慕大。其次癸卯至甲子說般若諸經，融通二乘，令心通泰。其次乙丑至壬申說法華、涅盤等經，開權顯實，指小即大，混而為一。所謂身住世七十九年，而教談三百余會也。
愚向嘗與池州南道者議，欲撰老師住世圖，今亦不復措意矣。南與述首座，字無巳者，是鄉人也。述同老師在京師圜悟會中而至云居，知老師出處之詳，無如述也，南與之同行，其聞見可知也。老師初住徑山，述作先馳，與首座勘辨亦有機語，由是叢林只呼為述先馳。嘗隨過衡陽，既移梅陽，而述歸鄉，首眾僧於梅山愚丘禪師席端而卒。
愚平時與南親密，每聞其語叢林典故也。愚又因見吉州禾山方和尚，令福唐祖一書記所編，及較舟峰續僧寶傳，則沒交涉。其傳則謂：初謁棲賢秀，次之黃龍參晦堂，會坐下板知事捶行者，聞杖聲而悟。晚住黃龍，退居晦堂。夜參，有乞末後句，與偈，泊然而逝。
而則謂：初謁晦堂於黃龍，閱九載。一夕，燕坐微困，聞雷大震，廓然契悟。又經九載，方離黃龍徧參，而至棲賢謁秀鐵面。及再住黃龍，往大莊寫鼓樓牌為安心閣，體中不佳，院眾來請歸，遂厲聲曰：吾以大千為家，何院之歸乎？況衲僧家胡往不利哉！藏主僧慧宣曰：和尚宜自警省。師蹶起曰：川僧，我這事定。於是泊然而逝。
是時靈源居昭默堂，以偈告死心靈席，其偈有叙曰：伏念十三日承降弊寮，碾茶具食，笑語甚歡。且舉昨日答舒州朝請徐師川甘露真乘書，其語委曲和軟，異乎平時。復舉今早答隱靜祖印書，云渠已作壽塔，云彼此老大，今後不必寄書來也。食罷，從容說話乃去。至次日晚閑，報和尚早晨出莊，齋後似不快，恐今夕不歸。十五日早，聞已歸寂。某力病登方丈，見趺坐顏貌睟然如平常，身體溫軟，但問不復應矣。唯是不應，亦涉呶呶然。知者方知，其如未具無耳之聽者，何因著偈以告于靈席？噫！慈音正色尚能為我發忉忉之誚乎？
偈曰：
平生詆真語，正色無忌諱。
垂滅流軟音，向人真有謂。
於余尤更懃，煮茗羅珍味。
身勢。
聞登方丈觀，跏趺貌和睟。
問焉不余應，即承親說示。
其如有耳人，難聽無聲義。
何當妙寂中，等復演玄秘？
然其偈與同，而與傳則不同矣。其傳既行，其則無聞於叢林也。死心可謂命世大宗師，其平時出處，叢林不得聞其詳，是可太息也。愚向雖謬用其心，以所聞所見綴成大慧正續傳、無垢聞道傳、無著投機傳，庶幾於後文章宗工如孫尚書仲益作圜悟傳、秀紫芝作歐陽文忠公傳，而不至如舟峰作死心傳之疏脫耳。
中昨雪峰聞兄、云居熙兄，并欲以傳鋟木，而力拒其不可者，其中必有不合輿議處，若不鋟木，尚可改易；若鋟木，則是以管見而欺當時會中朋舊，謂秦無人也。靈源作有云早不奉戒律，且逢橫逆，天柱靜公以書力詆其不當言。又疏山如公編次草堂行錄，有日持心經一藏，以般若力資云巖造藏，而東山空公以書糾其非。是其靈源、疏山智高識博，尚取詬於同列，況佗人哉？
然正續所收嗣法，止於在洋嶼、小谿前住徑山受記莂者，其衡梅與再住徑山并無與焉。至於收無著者，蓋依彷達磨傳載尼總持，在於無著，則不忝耳。今聞、光二兄法子法孫棊布名山，以傳不收，其師必怒罵生滅也。
昔靈源著五祖演和尚正續銘，而無圜悟名，但佛監、佛眼而已。蓋是時，圜悟出世西蜀，而道聲未及南方，孟子所謂盡信書不如無書也。雪堂作佛眼正續記，久已刊行，兄曾見否？
前得兄書有言，不附承動靜已十年，登時口占一偈曰：
吳楚相望亦遠哉！十年方得一書來。
世無百歲之人也，縱有書來能幾回？
彼此書尺疏得往復，其道義於大圓鏡中豈有疏闊哉？昨於待來之人，剽聞兄力卻秀峰之命，而今而後，設使有援薛廷望請德山故事，必難施其計。故嘗有二偈奉懷，曰：
自從相別幾經年，湖海唯聞道價傳。
以遯名庵真個遯，獻華無路在諸天。
又曰：
聞道秀峰招不去，想於雙徑作終焉。
既然穴鼻圖高臥，敢問時人作麼穿？
謾錄去，聊博一笑耳！愚行年六十有八，而來□無多，前輩所謂人生七十鬼為鄰，則近之矣。今俱老大，相望闊遠，必無薦見之因，懷抱何由軒豁？既形於紙筆，未免䌤縷相告，以兄為知言之人故也。即日愿言，齋息是衛，永永眉壽，以副叢林依向，此外無可為祝。不宣。曉瑩再拜。