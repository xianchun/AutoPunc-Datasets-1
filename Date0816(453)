第三，明增三门。分六异门。初第一，明依十相明三门、三种、三根。分二：一标，二释。
初中言已说二种佛教者，此是生起之辞。已说一增及二增，故论文言：二种佛教所应之处。此说三增所应之处，故云次说三种也。谓三门、三种、三根，皆于十相而起，故论文言：发起邪行等也。
二释，分四：一明十相，二明三门，三明三种，四明三根。
初中言分二：一标，二释。标文可见。二释，分三：一释身三相，二释义四相，三释意三相。
初中言坏生命者，谓煞生相也。言财物者，谓偷盗也。言妻妾者，谓邪行也。
二明义四相中，言坏实义者，谓妄说也。谓由见闻觉知于八种圣虚妄语者，名坏实义。言善友者，谓离间他善友故。言赞美者，谓粗恶语，不成赞美。言所为事业者，谓无义语，不能成就世、出世间诸善事业。坏坏一学与诸相一一相合。
三明意三浊相中，言执受他财者，谓贪浊相也。言欲令他遭所不爱事者，谓瞋故也。言诽谤真实者，谓邪见也，谓谤世间无真罗汉等。
第二，明三门。分三：一标，二列名，三释。标文可见。二列名中，言作业毁坏者，身、语七相也，所有善业悉皆毁坏。言意业毁坏，谓意三相中前二也。方便毁坏者，谓邪见也。故三乘加行皆不成就。三解释，分三：一明身、语七相，二明意浊三相。前二，如论。三，意三相中，分二：一明贪、瞋二相，故论文言：其次二种等也。二明邪见，分二：一标，二明邪见过失。标文可见。二过失中，言恶见故等者，由恶见故，一无羞耻，二无慈悲，三造诸恶行。并如论。
三，明三种。分二：一标，二列名。并如论。
四，明三根。分二。标文可见。二释中，言自饶益相者，谓贪也。言损害他相者，谓瞋也。言于他颠倒相者，谓痴，谓由愚痴故，煞害父母等，祭祠于天，望生天故。故论文言：于非法而作法想。言不应作等者，害煞人畜祠祀，是不应作法故。言坚执现行者，与上二义相合。
第二，明欲、恚、害三觉门。分二：一标，二释。初中言不护诸根者，谓增一阿含经中，佛告诸比丘：有三种法，能令有情不能善摄根，谓欲、恚、害觉，未识其义故。此标也。二释，分二：一明邪种子等三法，二明诸法种子。
初文分三：一列名，二略释，三广解。初文分三，一明欲觉种子，故论文言：依止中邪法种子也，谓于赖耶识中有诸杂染种子故。二明恚觉种子，故论文言：不正思惟相也，谓于违情境所不能正对治故，生恚恨故，熏藏识中。三明害觉种子，故论文言：于私隐处等也，谓害前人故，私心隐匿，不形于口故。二，略释。故论文言：如是三种当知等也。三，广解。分四：一明欲寻思，二明恚寻思，三明害寻思，四明白品。初文分二：一标己德，二依不失。初中言依四处所发生者，谓于顺四法中故发生三觉，谓于利、誉、称、乐四种也。于衰毁等中不贪欲故，故论文言：自己利等四种白品也。谓欲获得四法故，而起欲觉。二，明依不失中，言或为不失者，或求得已令不失故，亦生欲觉。二明恚寻思中，言于能障彼怨等者，谓上怨及中怨，故能障修于世、出世善，于三怨中恒生恚故。三明害寻思，分三：一明正义，二征，三答所以。初中言于亲友品等者，谓与亲友有违诤者，所起害心便轻微故。二征，可见。三答所以中，言不生全断者，谓若于非亲友中有违诤者，或作断命根之害心故；若是亲友，故论文言：唯有轻微等也。谓或与苦言及与谪罚等方便门中，令其改悔，故论文言：训罚之欲也。四，明白品，如论。
第二，明诸法种子。分三：一标，二列名，三解释。初中言略有四门者，此中有问：上言依止中邪法种子者，有其几种？故论答云略有四种。二，列名，如论。三，解释。分四：一明世间种子，故论文言：谓欲、色、无色系也。二明出世种子，故论文言：能证三乘种也。三明不清净种子，故论文言：欲系诸行种子也。四明清净种子，分三：一标，二列名，三解释。初二文可见。三解释中，言能证三乘等者，谓三乘行人，因及果位，唯修无漏，故所有种子得名清净，故论文言：名出世间净也。问：三乘因果名清净种者，与理无违。色、无色界，何故立尔？答：对欲界中无轻安故，色、无色界立名清净。
第三异门，明三爱等九种三法。分九：一明欲爱、色爱、无色爱三法。分二：一标，二解释。标文分二，一明过患，二功德。初中言有漏法因者，谓三界种子皆名有漏法因。二明功德者，故论文言：能知能断也，谓能修三乘行，为方便故。第二，解释。分二：一、明欲界爱系,二、例余二爱，并如论可知。
第二，明烦恼爱等三爱。分二：一标，二释。初中言三种者，一烦恼爱，二有漏生起爱，三坏爱。引经如前。二释中，言胜欲发意等者，谓于胜妙五欲之中，发意悕求故，能招欲界之果，故论文言：名初烦恼趣；言胜自体中发意者，谓由迷真性故，执上二界诸天与为究竟修不动行，生上二界，故论名第二烦恼趣；言于邪解脱发意等者，虽闻有其究竟解脱，不知修行方便故，执鸡狗戒等为因求解脱者，终不能出三界之苦败坏之身，名有漏坏爱。言坏者，虽于邪法无利勤苦，于现在中能坏自身，二坏三乘当来人天及以二乘之果。故论文言：名第三烦恼趣。故论文言名第三烦恼趣。
第三，明三求。分二：一标，二解释。初中言欲为根本者，佛告诸比丘：有三种有情，欲三种根本故，而造诸业。何等为三？一者欲求，二者有求，三邪梵行求。二，解释。分三：初言得胜欲者，为求欲界果故；二言得胜自体者，谓求上二界果故；三邪梵行者，为诸外道求无想天及非想地为解脱故。与上三求，随次配释。
第四，明三有。分三：一标，二列名，三解释。初中言诸行威势者，阿含经中佛告诸比丘：有有三种。有情于三界中，摄受自体为业有、中有、异熟有。二，列名，如论。三，解释。分三：一业有者，故论文言：牵引威势也，谓善恶业各有能引自果，各有威势故，名能引之业。二、中有者，故论文言：能得威势也，谓中有。中有威势故，能得欲界及色界现果。故论文言：正现在前。健达缚者，此云食香，即是中有。三、异熟有者，故论文言：成满威势也，谓住善中有者，谓欲、色界中，成其人天善果；住不善者，于欲界中，成三恶趣。故云净、不净业异熟也。无色界中，虽无中有，随不动业，成彼四蕴，亦名异熟有。
第五，明不知三世。分二：一标，二释。初中言自体差别者，谓由三世迷因果无知故，于三世中受欲界果；由迷真性无知故，于三世中受上二界五蕴、四蕴果。故论文言：能生三世自体差别。二释，分三：一明过去无知，二明现在无知，三明未来无知。并如论可知。
第六，明病、老、死三畏。分四：一标，二果利，三列名，四明观过。初中言未究竟圣等者，佛告比丘：有三种法能令三乘未究竟圣共诸异生灾患。何等为三？为老、病、死。言未究竟者，谓未证无余涅槃以来，皆生、老、病、死故。二明果利中，言厌怖者，若有能于老、病、死中，能生厌怖修圣道者，故论文言：速当断除三种骄逸。言三骄逸者，一无病想，二起少年想，三起长寿想。若能不起此三种想，便能修行三乘诸行，故论文言：修习现法涅槃方便。三，列名。分三：一无病衰退，谓由无学已下皆有四百四病，故衰退无病，所以云疮阿罗汉也。二少年衰退者，谓发白面皱等，能退少年之相。三寿命衰退者，谓由寿尽，故所修善恶及三乘行悉皆失。故无常经云：有三法于诸世间，是不可爱，是不光泽，是不称意。何者为三？谓老、病、死。四明观过中，言其有智者等者，谓三乘人行劝诸行人有智之人，应观未来老病死，修对持行。故论文言：定当随逐，故经云：老病死苦恒随逐等也。
第七，明三受。分二：一标，二释。初中言身分差别者，谓五趣有情所受苦乐有差别故。言能急系缚者，谓于乐受贪和合故，于苦受中贪远离故，于平等受亦希望故。瞋、痴准此。由此三种，故论文言：能急系缚等也。二释，分三。一、明乐受，故论文言：能饶益也，谓顺情益根故。二、明能苦受，故论文言：能损害也，谓损根违情也。三、舍受，故论文言：平等二种俱离，谓非损益故。
第八，明三苦。分三：一标，二列名，三解释。初中言三处所生等者，谓增一阿含经中佛告诸比丘：有有三处所生诸苦等。何等为三？苦苦、变为苦、行苦。二，列名中，言合会所生苦者，谓若怨家现前之时生其苦故。言乖离者，谓变苦也。言平等相续者，谓行苦也。三释中，分三：一释苦苦，故论文言：初由损害和合为由，损根违情之境现前故。二明变苦，故论文言：二由饶益位变坏故，谓益根顺情境离别之时也。三明行苦，分二：一明正义，二明圣见。初中言于一切位等者，谓三界五趣五蕴之身，念念相续生诸苦故，如有迁变。二明圣见中，言唯众圣贤等者，此中有问：如是微细行苦之相，谁能知也？故论答云：唯众圣等也。谓三乘圣人有学、无学，以圣慧眼，方能了知五蕴诸行唯是其苦，故俱舍释颂云：掌中置一毫，众人不能觉，若有于眼中，即生于苦恼。诸圣犹如眼，凡夫犹如掌，不了行苦毛。
第九，明三骄。分二：一标，二释。初中言预流果支者，谓因也。二释，分三：一明大骄，二明相似骄，三明劣骄。并如论。
第四异门，明三世等十种三法，分十。
一明三世，分二：一标，二释。标文可见。二释，分三：一明过去种子，二明未来种子，三明现在种子。并如论可知。
第二，明三种言说依处，分二：一标，二释。标文可见。二释分三，故论文言：谓去、来、今。
第三，明三种色。分三：一标，二列名，三解释。初文可见。二列名中，言安立者，以上显、形、作用三色，一一相合。三解释，分三：一明显色，故论文言：眼识所取也；二明形色中，言自处所等者，谓五根四尘各守自界，复能障碍余色，谓如眼根性是形色，但守自界，余耳识等皆不生故。故论文言：障碍余色行住。言总有十种者，谓若眼所观色为显色者，则有九种；若兼眼色，故论文言：当知一切等也。三明作用色中，言及定地色者，谓观行者于修行定中所变色境，名定地色。言净定者，谓除外道诸邪定故。言是内化心境界者，此中有问：此定地色从何如有？故论答云：当知是内等也，谓从定心所化现故。言亦是未满者，此定地色但是小圣定心变故，不同菩萨及与诸佛圆满定果所变定果，令诸有情皆得受用。此唯定变，暂见还无，故论文言：亦是未满变化心果。若论无表，通于善恶。此独定，故遍说也。
第四，明三种心。分二：一标，二释。初中言所随逐心者，此亦阿含经中佛告比丘：有三种心，为诸烦恼之所随逐。何等为三？一有如疮心，二如电光心，三如金刚心。二释，分三：一释有疮心，故论文言：诸异生心，谓诸异生所有心量，从烦恼疮之所起故。令诸有情受诸苦恼，名之为疮。二，如电光心者，故论文言：未满学心，谓三乘人见修位中，虽能离诸粗相烦恼，然有修道本地诸惑数数现行；亟修加行，数改转故，能取上定，故曰电光。三，言金刚心者，故论文言：已满学心，谓阿罗汉最后学边定，名曰金刚，从此心后更无所断故也。
第五，明三种听法人。分二：一标，二释。初中言三种人者，一如覆器人，二如漏器人，三待慧人。二释，分三：一明覆器人，故论文言：于法、于义不能受持。二明如漏器人，故论文言：唯能领受等也。三明如待智人，故论文言：能受持也。
第六，明三种行。分二：一标，二释。初中言是修行等者，此亦增一阿含经中佛告诸比丘：有三种法，是修行者观身语意无常性观，趣入上首。何等为三？一身行观，二语行观，三意行观。彼但列名，未释其义，故此标也。二释，分三：一释身行，故论文言：入出息也，谓依入出息故，造作身行。能观此行是无常性者，乃能趣入三乘涅槃。二明语行，故论文言谓寻伺也。由寻伺故，方发语言。由彼行人观此语行是无常性，故能趣入三乘涅槃。三明意行，故论文言谓想思也。由想及思，发起意行。此亦应观是无常性，方能趣入三乘涅槃。
第七，明三种上座分二：一标，二释。初中言应受敬养者，谓阿含经中佛告大众：我世有三种上座为尊胜，故应受人天恭敬供养。何等为三？一言说上座，二种姓上座，三法尔上座。二释，分三：一明言说，故论文言：年齿增上谓若在家，要须年岁大者先受利养，如祖父等；若出家，须依年腊高者应先受恭敬供养。二明种姓上座，故论文言：族姓增上也。此唯俗说，谓王种等先应受世间利养故。三明法尔上座，故论文言：功德增上也，谓内法中，出家在家，但取多闻戒德所证增高者，应先受恭敬利养故。
第八，明三聚。分三：一标，二列名，三解释。初中言三种住定、不定因者，此亦阿含经中佛告大众言：五趣有情种姓，虽有无量而以三聚因，悉皆摄尽。何等为三？一者恶趣定因，二者善趣及涅槃定因，三者不定因。二列名，如论。三释，分二：一明恶趣定因，故论文言谓无间业，若有造作煞父、害母、煞阿罗汉、破和合僧、出佛身血此五业者，随上中下，必定堕于三恶趣故。二明善趣及涅槃定因，故论文言：无漏有为法也，谓若修三乘无漏道者，定趣涅槃；修有为十善及不动业者，定生人天。三明不定因，故论文言：谓所余法，谓若不定种姓之人随遇善恶知识，临时转变故。
第九，明三举。分二：一标，二释。初中言为令圣法得久住等者，谓阿含经中佛告诸比丘：我法之中，有三种法，为令圣教得久住故，同梵行者辗转举罪。何等为三？谓见、闻、疑。二释，分三：一明见举，故论文言：谓现见身语等也。二明闻举，故论云从他闻也。三明疑举，故论文言：以余相比度也，谓虽不见闻，以自意业比度他行来出入，疑犯其罪。
第十，明三不护。分二：一标，二释。初文同前。二、释意趣，分二：一折伏外道，二令彼生信。初中言为显外道等者，谓诸外道亦称是一切智人，故如来说我有三不护德：一者不护身业，谓无量劫来，因位之时已离身三恶故。二不护语业，三不护意业。由于因中已远离故，任运不起三种恶行，非要功用作意制伏，非是自恃己德，意为摧伏诸外道故。故根本部律云：昔在王舍城中，有一居士见诸外道自称为一切智人，生疑，故请外道师富兰那。迦叶师及门徒，家中供养，欲以验之。遂取彼钵盛粳米饮，以羹覆之。是时，迦叶受钵羹已，学佛微笑。弟子问之，师便答言：我见恒河侧有二猕猴，行于非法，故我笑之。时彼居士便说偈言：见远不见近，以羹覆米饮，上自不能见，何名一切智。彼外道师自耻，遂发邪愿而起出外。钵羹堕地，外道蹋之，遂便倒地，众皆笑之。初妄说猕猴者，是语业失；发邪愿者，是意业失；仰倒地者，身业失也。广说如律所明。二明令生信，如论。
第五，明火等诸三法，分十。初明三火，分二：一标，二释。初中言邪执所生大火等者，阿含经中佛告诸比丘：有三种邪执所生大火，能起有情烧恼之苦。何等为三？一贪火，二瞋火，三痴火。二释，分三：一释贪火，二释瞋火，三释痴火。故论文言：贪爱、忧愁、颠倒热恼。言颠倒者，为由迷真性及因果故。
第二，明三种假立火。分二：一标，二释。初中言为化乐福等者，世尊为化事火梵志。故阿含经中佛告诸比丘：我法之中，亦有三种事火之法，若乐生于人天福乐者，应当事之。何等为三？一明永事火，二明相嘱火，三明功德火。二释，分三：一明相永事火者，故论文言谓父母也。若有依父母恩田之中。如事火婆罗门，于资具、饮食等情系给侍者，能生天上，故论文言：虽实非火，假立火名。下二文，皆准此释。二明相嘱火，故论文言为妻子也。三明功德火，故论文言：真实应供等，为三乘有学、无学及诸凡僧修三乘行者中，若有永事，能得生天人中故。
第三，明三福事。分二：一标，二释。初中言为诸乐欲等者，引经如前。言三种法为施、戒、修所引福也。二释，分三：一施所引福，故论文言：得大财富。二明戒所引福，故论文言：得住善趣三、修所引福，故论文言：远离苦受等也，谓修定故，得生色、无色界；若修无漏定者，能得三乘涅槃。此二皆离苦受所恼，故论文言：一向无有等也。言一向者，谓色、无色界及涅槃界一向唯有乐受，故云无有恼害等也。
第四，明三种欲生。分二：一标，二释。初中言三种者，谓现前住欲、自化住欲、他化欲。故论文言：劣、中、胜也。言观待诸欲等者，谓观上地欲胜故，见下为劣，中亦准知。二释，分三：一明现前住欲，故论文言：多用功力等也，为欲界人及四空居天以来所受五欲，要起心量禜为方得相应。故论文言：谓现前住等也。二明自化欲，故论文言：少用功力等也，为心念之所伺，五欲便现前故，故云依心诸欲也。三明他化欲，故论文言：极少功力等也，谓此天中，不假起心，但受余天所化五欲，亦名依心欲也。
第五，明三种乐生。分二：一标，二释。初中言三种乐生者，谓离生、定生、离喜乐也。言劣、中、胜者，以上三乘随次而配。二释，分三：一明离生乐，故论文言：有寻伺喜。二明定生乐，故论文言：无寻伺喜。三明离喜乐。初无苦受故，二无忧受故，三无喜受故，第四静虑唯有舍寿，故此不明。
第六，明三种慧。分二：一标，二释。初中言三种慧者，引经同前。言觉悟所知者，谓声闻以闻、思、修故能知四谛，若是缘觉能知顺流、逆流，菩萨种姓能了二谛。故论文言：能令三乘出离众苦也。何等为三？为闻、思、修。二释，分三：一明闻慧，故论文言：从他闻音。言种类者，谓三乘种类也。二明思慧，故论文言：内正思惟种类也。三明修慧，故论文言：长时修习也。
第七，明三种名。分二：一标，二释。初中言三种觉悟者，谓阿含经中佛告诸比丘：有三种名，遍摄凡圣诸名皆尽。何等为三？一者非学非无学名，二者有学名，三者无学名。二释，分三：一俱缚，二不具缚，三全无缚。以上三名，随次配释。
第八，明三根。分二：一标，二释。初中言三种所应作事等者，此亦阿含经中佛告诸比丘：我法之中，有三种所应作事等。何等为三？一未知当知根，二已知根，三具知根。言信等者，谓信等五根及十一善法。二释，分三：一明未知当知根，故论文言：永断见道所断等也。二明已知根，故论文言：永断修道所断等也。三明具知根，故论文言：证得阿罗汉已，现法乐住也。此中虽于小乘而立三根，义通大乘说者，应知。
第九，明三种眼。分二：一标，二释。初中引经、列名同前。二释，同前。一明肉眼，故论文言：能照显露等也。二明天眼，故论文言：能照显、不显等也。三明慧眼，故论文言：能照一切种。前于眼耳，此于意根，故论文言：若色、非色等也。
第十，明三甲胄。分二：一标，二释。初中言有三法能害现行等者，阿含经中佛告比丘：有三种法，能害现行烦恼怨敌。一闻甲胄，二远离甲胄，三修甲胄。二释，分三：一明闻甲胄，故论文言：信顺善友，为从善知识所，随闻三乘之法，忆持不忘，故名信顺。二明远离甲胄，故论文言：不与在家、出家等也，谓住空闲等。三明修甲胄，故论文言：内正作意等也。言真实道理者，四谛、三乘、十二缘门等也。
第六异门，明三种学等十种三法。分十，如论。
一明三学，分二：一标，二释。初中言正教诫等方便者，谓引经同前。言三种教诫者，一增上戒学，二增上心学，三增上慧学，与辗转证后所证及得涅槃，一一相合。初依见道，次依修道，后依无学道，随次配释。二释，分三：一明增上戒学，故论文言：于尸罗正教诫方便也。二明增上心学，故论文言：于心住正教诫方便言住心者，谓九种心，如下声闻地明。三明增上慧学，故论文言：于觉悟所知等也。谓由慧故，能了三乘行，能了四谛、十二缘起、二谛等道理故。
二，明三修。分二：标文准前。二释，为三：一明修戒，二明修慧心，三明修慧。前明教诫之法，故立三学；此依修学之人，立其三修，故有差别，名数是一。故论文言：如正教诫方便也。
第三，明三种住。分二：一标，二释。初中引经同前。言三种住者，谓圣、天住、梵住也。二释，分三：一明圣住，故论文言：空无愿等也。二明天住，故论文言谓四静虑。三明梵住，故论文言：四无量也。
第四，明三等持。分二：一标，二释。初中言三种心一境性者，一有寻有伺，二无寻唯伺，三无寻无伺，引经同前。二释，分三：一明有寻有伺，故论文言：于意言中等也。二明无寻唯伺，故论文言：意言无间等也，谓有求上地想故。三明无寻无伺，故论文言：超度意言等也。
第五，明三神变。分二：一标，二释。初中言三神变者，一神通神变，二总说神变，三教诫神变，于恶邪妄计处及中庸、正定聚，随次配释。言引入圣教者，谓正定聚也。二释，分三：一明神通神变，故论文言：现己所有等也，谓现神通双只有余。或双现，便身上出水、身下出火；若只现时，随但现一。二明总说神变，故论文言：于他所有染净诸行等。谓具他心智者，若中用所化有情来现前时，便说前人心所思事，染即令止，净即令修。故论文言：遮止开许也。前人问以即现，当归仰受其教也。三明教诫神变，故论文言：宣说妙法等也。谓说三乘正行而教诫故。言正教者，谓教授心地法门。言诫者，谓理威仪等也。
第六，明三种净。分二：一标，二释。初中言三种净者，谓净身、语、意三业也。引经同前。二释，分三：一明身业净，二义业净，三明意业净。为欲对治四河沐浴邪谤外道，故论文言：建立此三第一义净。言不净处生，谓由三业净故，不生三恶趣不净处，故名超越因。
第七，明三种牟尼。分二：一标，二释。初中言三种牟尼者，谓对治寂默外道。故阿含经说：三真实牟尼，能寂身、语、意三业故。二释，分三：一释身，二释语，三释意。故论文言：即是圣所爱戒所摄身、语及无漏心。又，牟尼者，此云止也，能止三业故。
第八，明三种增上。分二：一标，二释。初中言又有三法等者，引经同前。言三法者，何等为三？一世增上，二自增上，三法增上。言处远离者，谓处三乘之行人也。二释，分三：一明世增上，故论文言：谓由他所诽毁、自所诽毁，退失大利。与上三文随次配释，故论文言：增上力故，所起愧惭及与爱敬也。言爱敬者，谓能思惟，若造恶业，法尔皆堕恶趣之中。由此缘故，不造诸恶，爱敬善法。
第九，明三种无常。分二：一、标。二释，分三：初中言三最胜者，一智无上，二见无上，三解脱无上。故论文言：依道及果等也，谓智、见依道，解脱依道，果建立故。二释，分二：一明三无上，二明三法次第。初又分三：一明智无上，故论文言：谓无常智等也。二明见无上，故论文言：乐速通等四种行迹，谓先通后道，先道后通，通道俱迟，通道俱速。如是四义，声闻地中当广解释。三明解脱无上，有四：一世间解脱，谓色、无色界定；二出世有学解脱，谓出世学人；三无学时解脱，谓无学圣人解善知识四缘故；四不动心解脱，谓阿罗汉向以去，次等皆是罗汉因位之名，不于中不勤。最胜故，名无上；若依余论，更有不退及煞法等众多之名。此但略举，如声闻地中当说。二明三法次第中，言修观行等者，此中有问：何故经中先列其智，次见，后解脱者？故论答云：先得其智等也。
第十，明有学三明。分二：一标，二释。初中言为显依前后中际、断常二边等者，谓显前际断常邪执故，立宿住明；谓显中际二邪执故，立漏尽明；谓显后际二邪执故，立死生现前智明。二释，分三，故论文言：建立三明也。释义可知。
第四，增门。分二：一明生起，二明解释。初文可见。二解释，分五：第一明四念住等十一种四法，乃至第五门四种人等六种四法，如论。
初门，明四念住等十一种四法，分十一。
一，明四念住。分二：一标，二释。初中言能摄一切等者，阿含经中佛告诸比丘：有四种法，能摄一切所知及智。何等为四？为身、受、心、法。言所知者，谓身等四法是诸行人所缘境故。言及智者，谓行人能缘知智，即闻、思、修三慧也。智即是慧，故无差别，故论文言：能摄一切。二释，分二：一明身念住，故论文言：为身及闻、思、修等也，谓三乘行人，或于闻慧，于身不净相等，或于思、修，故论文言：以为依止也。言境慧者，缘身是境，闻、思、修是慧，所、能合说，故云境慧也。二，例余受等三法，故论文言：如身及缘身等。如论可知。
第二，明四缚。分三：一标，二列名，三解释、对治。初中引经同前。二列名，可知。三解释，分二：初释四缚，二对治。初中分四：一明身缚，故论文言：当知身等也，谓迷执此身为坚住故，缚在三界生死住上故。二明受缚，故论文言：于受由内等也，谓由领受苦乐等故，久处生死。三明心缚，故论文言：于色等境界等也，谓于色等六尘境中，心了别故，起贪、瞋、痴，由此缚在三界住上。四明法缚，故论文言：即于所说等也，谓于身、受、心中，三法中不能了知无我故，起贪、瞋、痴及随烦恼。故论文言：小大烦恼等也。二，明对治。故论文言：对治如是四种等也。
第三，明四正断。分二：一标，二释。初中言观察过患等者，谓增一阿含经中佛告诸比丘：有四种法而能观察生死过患及与对治以为依止。何等为四？为四断行也。二释，分四：一明未生恶法不生断行，故论文言：能断现行诸不善法。二明恶不善法已生断行，故论文言：及断彼系。三明善法未生令生断行，故论文言：令得善法。四明善法已生增广断行，故论文言：及能增长也。前二过患，后二对治，故先标云：欲勤为先等也。
第四，明四神足。分二：一标，二释。初中言方便者，因义。谓若成就六通者，要修欲等四法以为加行，方能如意明六通故。故论文言：能生长门为六神通从此生故，三乘圣人于中游履。如人有足能涉远路，此亦如是，故名神足。二释，分四：一明欲等对持神足，故论文言：乐出离欲。二明精进等持神足，故论文言：受持等也。言受者，从师所受三乘教法也。持，为住持所受语法。执文名读，背文名诵。悔先非法故名悔过；能如上者，名越精进勤。三明心等持神足，故论文言：能取贤善定相之心，即此贤善定也。四明四伺察等持神足，故论文言：住空闲处等也。
第五，明四静虑。分二：一标，引经同前。二释，分四，并如论。
第六，明四谛。分二：一标，二释。初中言所知真实者，谓苦谛，真实是苦等也。二释，分二：一明功利，二明辩相。初中言若能了知者，谓见道位也，谓能了知四谛之下分别惑，故能得预流见道之果。言善了知者，谓修道也，谓善了知俱生惑，故能得一来及无学果。故论文言：能断见、修等也。二，辩相。分四：一明苦谛，故论文言：染污品果。二明集谛，故论文言：彼品因也。三明灭谛，故论文言：清净品果。四明道谛，故论文言：彼品因也。
第七，明四种想。分二：一标，二释。初中引经同前。言四种想者，谓小、大、无量、无所有想也。非非想中心蒙昧故，不立为想。为此四相导引有情生于四处。言戏论缚者，谓分别也，由有小、大等诸分别故。二释，分四：一明小想，故论文言：于小欲中想为先等。由于五欲中起贪爱想为先，故生欲界中。二明大想，故论文言：于大色中等也。谓厌欲，欲修上界定，生彼中时，身量及心悉皆大故。三明无量想，故论文言：无量空识等也。四明无所有处想，如论。
第八，明四无量。分二：一标，二释。初中引经同前。言恚者，谓对慈也；害者，对悲；不乐对喜，贪对于舍。言善修习等者，已上四文一一相合。二释分四，如论可知。
第九，明四无色法。分二：一标，二释。初中引经同前。言远分者，若此次定成就之时，远于欲欲及色欲故。二释分四，如前已明。
第十，明四圣种姓。分二：一标，二释。初中言为令解脱等者，引经同前。言圣解脱者，若能修行此四胜行，三乘解脱必能成就。故论文言：欲胜任持法等也。何等为四？一断衣服爱，二断饮食爱，三断卧具爱，四断烦恼爱。一明断衣服爱，谓为衣服，故论文言：为衣服。二明断饮食，三明断卧具，如论。言少有所求等者，与上三文一一相合。四明断烦恼，有五句，谓时无虚度等。若具此五，能断烦恼。
第十一，明四种断结。分二：一标，二释。初中言修习道果者，道谓圣道，果谓有学、无学。引经同前。何等为四？一断见道结，二断修道结，三断下分结，四断上分结。二释，分四：一明见所断结，谓断一百一十二结也。二明修所断，故论文言：断下分结上、中品也。谓欲界修道烦恼分为九品，断上三品及中三品，成一来果；断九品尽，成不还果故。若依番本，皆在断下分结。无余断中，义亦无妨。三明断下分结，故论文言：即此无余断也，谓三界修道，五下分结尽，成不还果。义与番本相当，谓最上、中二品尽，名无余断故。言五下分结者，谓欲、欲害心、身见、戒禁取、疑，此五亦通见道。四明断分结，故论文言：无余断也，谓阿罗汉断三界见、修尽故。言五分结者，一色贪，二无色贪，三掉，四我慢，五无明。此五亦通见、修二断。
第二门，明四种净信等四法，分十种。
一、明四种不坏净信。分二：一标，二释。初中言以预流支者，谓此四法能与以预流如为因故。言佛圣教者，前之三法；言善趣中者，为第四法，净戒不坏生善趣故。言毕竟不动者，与佛等四法一一相合。言四法者，一佛，二法，三僧，四戒。二释，分三：一明正义，二明差别，三明胜利。初中分二：一明依佛所生净信，二例余。初中言大师者，谓依佛所生净信心。从有邪魔诸外道等，言佛所说非真实者，虽不能通前所立难，然自心中信佛具于一切智，故名无动心净。言真觉者，谓诸佛言自觉、觉他故。二例余中，言如于大师所等者，谓如于佛所起净信心不动摇，于法、僧、戒亦能如是者，方名净信诸余，以论不能坏故。言于所证法为所证法修证行者，以法、僧、戒随次释之。二明差别中，言如是三种等者，此中有问：四净信中，何者净心？何者净色？故论答云如是三种等也，为佛、法、僧能净于心。如净水珠，能清浊水。戒清净者，有表、无表，皆依色立。故论文言：名色清净。言圣所爱戒者，此亦通难。为有难言：为求人天及外道亦受禁戒。此戒净者，取于何等？故论答云：圣所爱戒所摄受故，为求三乘而受三聚律仪戒者，三乘圣人之所爱故。若为此故受三聚者，必定三乘有学、无学圣位所摄。故论文言：所摄受故。三明胜利中，言前之三种等者，谓依佛、法、僧有净信者，诸佛圣教久住于世，诸天魔等不能动摇。若于净戒信不坏者，必生三界人天趣中，诸余杂业不能摇动。若无漏心受三聚界，于三乘中，随求何者，皆能成就。故论文言：最后一种等也。
第二，明四种得果加行。分二：一标，二释。初中引经同前。何等为四？一亲近上师，二无倒受教，三能正思达，四顺法修行。二释，分四：一明亲近上师，故论文言：于说法师等也。谓教三藏法者，名说法师；教心地法门者，名上师。二明无倒受教，故论文言：无倒听闻等也。谓于说法师及以上师言教之中能无颠倒，闻慧门中而领受故。三明能正思达，故论文言：于所闻法等也。谓于思慧门中，正思所闻，故能善通达所有闻义。四明顺法修行，故论文言：成办所修也。此依修慧而能成办所修道果。
第三，明四种圣智。分二：一标，二释。初中引经同前。何等为四？一欲界四忍四智，二色、无色界类忍类智，三世智，四他心差别智。二释，分四：一明欲界忍智，故论文言：一唯无漏等也。谓以预流与上圣人能苦等四谛之中，生仰忍心，起胜解故，名为苦忍智；于苦等法中而能证故，名苦法智等，而见毒蛇不生爱乐。二明色上界类忍智中，言一向无漏等者，此亦以预流与上无漏圣人于欲中，以自所证苦忍及法八种智已，以将下地比类上地，亦能起于八种之智。故论文言：于诸法中非现见智，为前欲中所起八智，亲自证故，名现见智；此但比类，如起八智故也。于八智中，忍智名无闻，法智名解脱道，此义亦如声闻地中当说。三明世间智，故论文言：一向有漏等也。言如理所引者，谓于善福不动中所起之智。言如理者，于十不善因果中，能了知故。言如理非不如理者，谓杂业等也。四明他心差别智，故论文言：有漏、无漏等也，谓世间道所证他心名为有漏，出世间道名为无漏。故论文言：他心差别智也。于四智中，前二唯圣，第三唯凡，第四一智通凡及圣，说名应知。
第四，明知苦等四智。分二：一标，二释。初中引经同前。何等为四？谓知苦、断集、证灭、修道智也。二释分四，如论可知。
第五，明四力。分二：一标，二释。初中引经同前。言能令信者，谓精进等皆由信故得名为力。故论文言：为断烦恼修正方便。何等为四？谓进、念、定、慧力也。二释，分四：一明精进力，故论文言：相续等也。二明念力，故论文言：正知行念。三明定，四明慧力，并如论可知。
第六，明四依处。分二：一标，二释。初中引经同前。言四种者，一谛依处，二舍依处，三慧依处，四寂静依处。二释，分四：一明谛依处，故论文言：谓得圣道等也。二明舍依处，故论文言：修有漏慧者，谓修软、顶、忍、世第一法四种慧，故能得圣谛。三明慧依处，故论文言：已得道已等也，谓断见道诸烦恼，故忍位以去不堕恶趣。故论文言：及缺诸事。四明寂静依处，故论文言：无余永断等也，谓诸有学以去，能断修道诸烦恼故。
第七，明无色四蕴。分二：一标，二释。并如论可知。
第八，明四护。分二：一标，二释。初中言四护者，一、观察一法舍，二、观察一法亲近，三、观察一法远离，四、观察一法安住。二释，分四：一明观察一法舍者，谓护命故，应节粮食。二明观察一法亲近者，谓护色力故，食相宜之食。三观察一法远离者，故论文言：心烦恼护也。四明一法安住者，故论文言：正方便护也。
第九，明四种法依处。分二：一标，二释。初中言四处者，谓无贪、不害、三明正念、正定也。二释，分四：一明无贪，故论文言：于境界不顺。二明不害，故论文言：于诸境界不违，谓依违情诸境界中，不加害故。三明正念法依处，故论文言：正智而行也。谓由善摄六根故，于诸法中能正了知等也。四明正定依处，故论文言：住远离等也。
第十，明四种见所作法。分二：一标，二释。初中引经同前。何等为四？谓念、眼、慧、身也。二释，分二：初明念、眼、慧三法，二明身法。初中言由念、眼、慧者，由念为因故，能见宿住之事；由天眼为因故，能见未来之事；由正思为因故，能见现在死生诸事。故论文言：能证于明也。此三之中，前二通有、无漏慧，后一唯无漏。若有漏者，必不能见现在诸漏死生法故。二明身法，故论文言：又由身故等也。谓有学、无学圣人皆由身故，能证不动及时解脱。此二皆是无学因位所证解脱，初是利根，八解脱中心不退故；时为钝根，要善知识饮食卧具无缺之时，方能修证无学解脱故。
第三异门，明四大等十种四法，分十。
一、明能造四大。分二：一标，二释。初中言广大等者，谓能造四大形相广大，周遍一切，故能与彼所造诸色形量广大，为依止处。二释，分四：前三可知，故论文言：坚、湿、暖性也。四明风性，故论文言：轻等动性谓触性轻如非动，意思性动而非轻，唯此风性亦轻亦动，简彼二性，故云轻动也。
第二，明四食。分二：一标，二释、指事。初中言能持已生等者，谓四种食而能任持五趣有情已生诸蕴，及能任持后有诸业，故论文言：及能摄益寻求有者。摄益有四：一摄益力，谓段食。二摄益乐，谓触食。三摄益所欲，谓意思食。四摄益诸根大种及寿暖，谓识食。二释食指，故论文言：摄事分中当广分别，谓彼摄契经事分中，广释如上四摄益事故。
第三，明四识住。分二：一标，二释。初中言所依足迹者，谓色、受、想、行，能为八识为依止故，起四种住。二释，分二：一，依色明住，分四趣向，所缘根、境、漏于后有也。前二可知。三、言俱有建立者，为五根、五尘俱时有，故识于中住，故云建立。四、言漏于后有住者，故论文言：识住彼已等也，谓识住于色蕴已也。二，例余三法，故论文言：如于诸色等也。
第四，明四种爱生。分二：一标，二释。初中分三：一依现法明爱生，二依后法明爱生，三依涅槃明爱生。前二可知。三、言愚于涅槃等者，谓由迷于三乘涅槃利故，一类一有情于身命及受用自在不坚实法中，起常存想。故论文言：而于无有起悕求爱。二释，分四：一衣服，二饮食，三卧具，四无有、有爱。前三如论。四、言无有、有爱者，谓由迷涅槃利故，无坚实中计有坚实，故顾恋后法，于三有中起爱心，故论文言：无有、有爱。
第五，明四种非应行处。分二：一标，二释。标文可知。初文可见。二释，分四：一明随爱行事，二明随恚行事，三明随悕行事，四明随痴行事。故论文言：随顺可爱、违逆、悕畏、颠倒，随次配释。言现法愚果等者，谓愚痴故不生畏，次治罚过及当来恶趣果故，造诸恶业。
第六，明四记。分二：一标，二释。初中引经同前。言四记论者，谓一向记，二分别记，诘问记，置记。言记者，答也。论者，言也。若能而此善记答者，有三功益胜利：一能断所疑，二能悟未悟，三能任持胜抉择力。谓一向分别能断于疑，反问能令未悟而悟，置记任持决定之义。二释，分四：一明一向记，故论文言谓依法实相等也。谓若有人来问：一切有情有死无死？者，应一向答云：但是有情，皆有其死。又，若问言：破有情不受后有者，亦应答：有谓无学圣人也。布施得大富不得等，亦准上一向答之。二明分别记，故论答云：业异熟也。若有问言：五趣有情所受之身，从此以后更生不生者，应分别答：有烦恼业者，必生；无者，不生等。三明反问记，故论文言：于隐没说等也。谓若有问：世有端严过此人否者，应反问彼：如于何趣欲比类耶？若比于天，便成丑陋；若比鬼畜，便成端严。若于善法而来问者，亦应反问：将无漏比世善，即劣；将不善比，即胜等。四明置记，分二：一明正义，二答难。初中言义，二明答难。初中言置记者，故论文言：于不如理应当置记。谓若有问：我与诸蕴为一、异？者，应置不答，谓非如理故。我体无，云何更问一、异之义！三乘教中皆不立我故。二答难，分二：一问，故论文言：云何名记？若但置而不答者，云何名记论耶？故论答云谓彼记问等也。如上问时置彼问，故应正答云：诸圣教中皆不说无我，云何而问我与诸蕴一异之相？非谓默然说名置记。如我如是，若于十四种不可记事而如来问者，皆准于此，如下菩萨地中当说。二答，如论可知。
第七，明惠舍。分二：一标，二释。初中引经同前。何等为四？谓施者清净受者不清净，受者清净施者不清净，二俱清净，二俱不清净。二释，分三：一明清净，二明不清净，三明二种功德胜利。初中分二：一标，故论文言：三种清净。二释，分三：一明施者净受者不净，故论文言：谓唯自身戒见具足，谓施者在家出家，应具持所受漏、无漏戒见，谓具足正见，谓无常、苦、空、无我等。受施者亦尔。二明受者净施者不净，故论文言：唯他戒见具足也。三明俱净，故论文言：或自及他等也。二明不净，故论文言：不清净等也。三明净、不净功德过失，故论文言：其清净者等也。谓前三种能生善趣等，故一清净。故论文言：当生恶趣等也。谓由施者不具戒见而布施，故虽堕恶趣，资产无定，如安善象王及大力鬼神天上慢生等。若不具戒见受他施者，堕恶趣中，资缘俱定。
第八，明四摄法。分二：一标，二释。初中引经同前。何等为四？为布施、爱语、同事、利行也。二释，分四：一明施摄，故论文言：饶益方便也。二明爱语摄，故论文言：摄受方便也。三明同事摄，故论文言：引导方便也。四利行摄，故论文言：修治方便也。谓摄引彼故，自能精勤修出世行，故云修治也。
第九，明四种生。分二：一标，二释。初中引经同前。何等为四？谓卵、胎、湿、化生也。二释，分四：一明卵生，故论文言：由业及卵壳也。业谓善恶，故通人及慢生一分。如胝舍佉每顿生三十二卵等。二明胎生，故论文言：业及胎膜。三明湿生，故论文言：业及湿也。四明化生，故论文言：唯由业也。谓人中一分，即顶生王等，天、鬼、慢生亦尔，地狱及三界天全。
第十，明四种死。分二：一标，二释。初中引经同前。何等为四？谓自死、由他死、俱死、不俱死。二释，分四：一明自死，故论文言谓於戏忘意忿天等。谓贪受五欲忘食饿死。二明他死，故论文言：谓羯罗蓝等也。三明俱死，故论文言：所余有情也。四明不由俱死，故论文言：色、无色界等也。
第四异门，明四清净道等六种四法，分六。
一、明四净道。分二：一标，二释。初中引经同前。何等为四？一通迟艰辛道，二通速艰辛道，三通迟非艰辛道，四通速非艰辛道。二释，分四：一明通迟艰辛道，故论文言：一非功用根圆满等也。谓慧根未圆满故，未能证得根本之定；谓根钝故，多受艰辛，方证通慧。二明通速艰辛道，故论文言：功用根圆满等也。谓根利故，速能证得无学通慧；由未证得根本定故，名为艰辛。故论文言：非喜乐圆满故也。三明通迟非艰辛道，故论文言：喜乐圆满等也。谓钝根故，虽证得根本定，名喜乐圆满；由迟得无学通慧，故名艰辛。故论文言：非功用根圆满。四明通速非艰辛道，故论文言：喜乐圆满等也。谓利根故，速证根本，名为通速；不加功用，便证无学，名非艰辛。故论文言：亦功用根圆满故也。
二、明四种清净道。分二：一标，二释。初中引经同前。何等为四？一不忍道，二忍道，三调柔道，四寂静道。二释，分二：一列名，二解释。初中言赀恶说、向善说、资粮道、清净道。以上四道，随次相合。二解释，分四：一明不忍道，故论文言：此中最初等也。谓三乘种姓之人，虽闻外道诸见及禁戒时心不忍，可由于过去生中曾闻三乘四谛等法故。言无义苦切者，谓外道禁戒五热炙身等，无引生出三界之能，故云无语苦切也。二明忍道，分二：一于善巧，二依安受苦。初中言诸善巧者，为诸有学于蕴等五善巧中，谛察法忍，谓能了知蕴等五法自相、共相，不起我见，名为善巧。二依安受苦明忍，故论文言：又能堪忍等也，谓三乘行人能了四谛等道理故。三明调柔，故论文言：谓净尸罗等也。由戒净故，善守根门，节量而食，减少省睡眠，正知而住，皆能练刚身心。故论文言：守根门等也。四明寂静道，故论文言：谓奢摩他等也，谓诸有学于止观门断诸见、修惑而趣无学。故论文言：现法乐住也，谓能住于八解脱故也。
三明四种修等持，分二：一标，二释。初中引经同前。何等为四？一修现法乐住等持，二修知见等持，三修慧决择等持，四修漏尽等持。由此四种为加行故，而能成就增上心学。二释，分四：一明现法乐等持，分二：一、依果，故论文言：未离欲者，为得不还果。谓预流以上未离修所断欲者，为求不还果，故修无漏道也。二、依现法乐住，故论文言：依未至定等也。谓不还果人为得灭尽定，故于加行位，修无漏道。故论文言：求现法乐住也。二明修智见等持，故论文言：令他断诸恶法也，谓于三乘行人。谓欲化利诸有情，故修天通。见诸有情造十恶业者，生三恶趣，说彼因果，令断不善，修诸善行。三明修慧抉择等持，故论文言：及往善趣也。此于他心通慧抉择前人心中善恶，令彼断恶，修于善行，得生人天。四明修漏尽等持，故论文言：为自己断等也。谓三乘行人各各于自所证漏尽通慧，断于见、修诸烦恼，故亦能引自所证，劝令他学。
第四，明黑白等四种业果。分二：一标，二释。初中言又有二业等者，谓增一阿含经中，佛告大众曰：世有二业，四相差别故，有漏、无漏业果差别。何等为四？一、黑业已熟亦黑，二、白业已熟亦白，三、杂业已熟亦杂，四、非黑白业亦无异熟。于此四中，前三有漏，后一无漏，故论文言：谓转所摄业等也。二释，分四：一明黑业异熟亦黑，故论文言：当知初业等也。谓造十恶业故，能感三恶趣异熟。二明白业异熟亦白，故论文言：第二业一向等也。谓造不勤业者，能感可爱乐果等也。三明杂业异熟亦杂，故论文言第三业能感等。谓修十善业故，及不善业故，能感欲界人天异熟也。四明非黑白业亦无异熟，故论文言：第四业能断等也。谓若修对治断前三业者，能获得三乘无漏之果故。
第五，明四种受法。分二：一标，二释。初中引经同前。何等为四？一明乐而非益，二益而非乐，三亦乐亦益，四非乐非益。由此四种，令诸有情增上勤务，造善恶业。二释，分四：一明乐而非益，谓造十恶业者，现在虽乐，于当来世必堕恶趣，故名非益。二明益而非乐，谓三乘行人多烦恼故修苦行者，于当来世必证涅槃，名之为益；现在苦行，故名非乐。三明亦乐亦益，谓诸行人烦恼薄故，今生中受学三乘，不修苦行，名为亦乐；于当来世证得涅槃，亦名为益。四明非乐非益，谓诸外道于现在世虽修苦行，于当来世受三界苦，名非乐非益也。
第六，明四结等五种四法。分二：一标，二释。初中引经同前。言四结者，一欲结，二有结，三见结，四无明结。若依阿含经中，此下含有五种异门，谓四结、四离结、四暴流、四取、四缚。谓名、义同故，但明四结也。例余说者应知。二释，分三：一明结，二明离结，三例余。初文分四：一明欲结，故论文言：染着诸欲门。二明有结，故论文言：色、无色等至门。三明见结，故论文言：外道诸见门。四无明结，故论文言：住此法中等也。谓住三乘法中，未能得法眼净者，皆有无明结故。谓预流以去，能断见、修诸烦恼者，方能远尘离垢，得法眼净。尘谓见断，垢谓修断；法眼净者，无明断尽故，能生智慧故也。此四结者，是相续义，皆能续生于后有，故若修四种对治行者，能离四结。二明离结，故论文言：又修圣道等也。若准经，亦有标、释。云又有四种离系之法，修圣道者所生众苦，速得离系。何等为四？谓离欲系等四。言修圣道者，由修四种对治行故。谓不净观，谓对治欲结；观无尘等，对治有结；观缘起正理，能治见结；断二种迷，治无明结。三例余，分三：一例四流，二例四取，三例四缚。与顺流、取后有、难解脱，随次标释配之。故论文言：如能令有情与苦和合等也。
第五异门，明四种人等六种四法，分六。
一、明顺流等四人。分二：一标，二释。初中引经同前。何等为四？一明顺流，故论文言：异生也。二明逆流，故论文言：未离欲有学。须加行位以下，皆能修自乘圣道，逆生死故。三明安住，故论文言：已离欲有学。须从预流第二念至罗汉向以前，皆能离见修欲故。四明超度人，故论文言：超萨迦耶。等，得罗汉果，皆能离其我执。故论文言：一切无学也。理实无学，烦恼皆尽，但举上首，故云：超萨迦耶见等也。
第二，明入自利非他等四人。分二：一标，二释。初中引经同前。何等为四？一自利非他，二他利非自，三俱利，四俱不利。二释，分四：初自利非他，须诸独觉，故论文言：自住等也。二他利非自，须在家菩萨，如维摩诘等，故论文言：自不住律仪等也。三俱利，须出家菩萨、声闻等，故论文言：俱能作也。四俱不利，须诸凡夫，故论文言：俱不能作。
第三，明从闇入明等四人。分三：一标，二释，三明四法异熟。初中引经同前。何等为四？须从闇入明等也。二释，分四：一明从闇入明，故论文言：族姓卑下也，须承宿世不善业，故生于下族，于此身中，能修诸善，于当来世，应生善趣，及得从明入闇，故论文言：族姓尊高等也。由宿世善因，故生尊贵录文完。