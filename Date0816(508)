&#;揚雄字子雲，蜀郡成都人也。其先出自有周伯僑者，以支庶初食采於晉之揚，因氏焉，不知伯僑周何別也。揚在河、汾之閒，周衰而揚氏或稱侯，號曰揚侯。會晉六卿爭權，韓、魏、趙興而范中行、知伯弊。當是時，偪揚侯，揚侯逃於楚巫山，因家焉。楚漢之興也，揚氏遡江上，處巴江州。而揚季官至廬江太守，漢元鼎閒避仇復遡江上，處㟭山之陽曰郫，有田一壥，有宅一區，世世以農桑爲業。自季至雄，五世而傳一子，故雄亡它揚於蜀。
&#;雄少而好學，不爲章句，訓詁通而已，博覽無所不見。爲人簡易佚蕩，口吃不能劇談，默而好深湛之思，清靜亡爲，少耆欲，不汲汲於富貴，不戚戚於貧賤，不脩廉隅以徼名當世。家產不過十金，乏無儋石之儲，晏如也。自有大度，非聖哲之書不好也；非其意，雖富貴不事也。顧甞好辭賦。
&#;先是時，蜀有司馬相如，作賦甚弘麗溫雅，雄心壯之，每作賦，常擬之以爲式。又怪屈原文過相如，至不容，作離騷，自投江而死，悲其文，讀之未甞不流涕也。以爲君子得時則大行，不得則龍蛇，遇不遇命也，何必湛身哉！迺作書，往往摭離騷文而反之，自㟭山投諸江流以弔屈原，名曰反離騷；又旁離騷作重一篇，名曰廣騷；又旁惜誦以下至懷沙一卷，名曰畔牢愁。畔牢愁、廣騷文多不載，獨載反離騷，其辭曰：有周氏之蟬嫣兮，或鼻祖於汾隅，靈宗初諜伯僑兮，流于末之揚侯。淑周楚之豐烈兮，超旣離虖皇波，因江潭而𣶂記兮，欽弔楚之湘纍。惟天軌之不辟兮，何純絜而離紛！紛纍以其淟涊兮，暗纍以其繽紛。漢十世之陽朔兮，招搖紀于周正，正皇天之清則兮，度后土之方貞。圖纍承彼洪族兮，又覽纍之昌辭，帶鉤矩而佩衡兮，履欃槍以爲綦。素初貯厥麗服兮，何文肆而質䪥！資娵娃之珍髢兮，鬻九戎而索賴。鳳皇翔於蓬陼兮，豈鴐鵞之能捷！騁驊騮以曲囏兮，驢騾連蹇而齊足。枳棘之榛榛兮，蝯貁擬而不敢下，靈脩旣信椒、蘭之唼佞兮，吾纍忽焉而不蚤睹？衿芰茄之綠衣兮，被夫容之朱裳，芳酷烈而莫聞兮，不如襞而幽之離房。閨中容競淖約兮，相態以麗佳，知衆嫭之嫉妒兮，何必颺纍之䖸睂？懿神龍之淵潛，竢慶雲而將舉，亡春風之被離兮，孰焉知龍之所處？愍吾纍之衆芬兮，颺㷸㷸之芳苓，遭季夏之凝霜兮，慶夭顇而喪榮。橫江、湘以南𣶂兮，云走乎彼蒼吾，馳江潭之汎溢兮，將折衷虖重華。舒中情之煩或兮，恐重華之不纍與，陵陽侯之素波兮，豈吾纍之獨見許？精瓊靡與秋菊兮，將以延夫天年；臨汨羅而自隕兮，恐日薄於西山。解扶桑之緫轡兮，縱令之遂奔馳，鸞皇騰而不屬兮，豈獨飛廉與雲師！卷薜芷與若蕙兮，臨湘淵而投之；棍申椒與菌桂兮，赴江湖而漚之。費椒稰以要神兮，又勤索彼瓊茅，違靈氛而不從兮，反湛身於江皐！纍旣𡴂夫傅說兮，奚不信而遂行？徒恐鷤䳏之將鳴兮，顧先百草爲不芳！初纍棄彼虙妃兮，更思瑤臺之逸女，抨雄鴆以作媒兮，何百離而曾不壹耦！乘雲蜺之旖柅兮，望昆侖以樛流，覽四荒而顧懷兮，奚必云女彼高丘？旣亡鸞車之幽藹兮，駕八龍之委蛇？臨江瀕而掩涕兮，何有九招與九歌？夫聖哲之遭兮，固時命之所有；雖增欷以於邑兮，吾恐靈脩之不纍改。昔仲尼之去魯兮，婓婓遟遟而周邁，終回復於舊都兮，何必湘淵與濤瀨！溷漁父之餔歠兮，絜沐浴之振衣，弃由、耼之所珍兮，蹠彭咸之所遺！
&#;孝成帝時，客有薦雄文似相如者，上方郊祠甘泉泰畤、汾陰后土，以求繼嗣，召雄待詔承明之庭。正月，從上甘泉，還奏甘泉賦以風。其辭曰：惟漢十世，將郊上玄，定泰畤，雍神休，尊明號，同符三皇，錄功五帝，卹胤錫羨，拓迹開統。於是迺命群僚，歷吉日，協靈辰，星陳而天行。詔招搖與泰陰兮，伏鉤陳使當兵，屬堪輿以壁壘兮，梢夔魖而抶獝狂。八神奔而警蹕兮，振殷轔而軍裝；蚩尤之倫帶干將而秉玉戚兮，飛蒙茸而走陸梁。齊緫緫撙撙，其相膠葛兮，猋駭雲訊，奮以方攘；駢羅列布，鱗以雜沓兮，柴虒參差，魚頡而鳥䀪；翕赫曶霍，霧集蒙合兮，半散照爛，粲以成章。於是乘輿迺登夫鳳皇兮翳華芝，駟蒼螭兮六素虯，蠖略蕤綏，灕虖幓纚。帥尒陰閉，霅然陽開，騰清霄而軼浮景兮，夫何旟旐郅偈之旖柅也！流星旄以電燭兮，咸翠蓋而鸞旗。敦萬騎於中營兮，方玉車之千乘。聲駍隱以陸離兮，輕先疾雷而馺遺風。陵高衍之嵱嵷兮，超紆譎之清澄。登椽欒而羾天門兮，馳閶闔而入凌兢。是時未轃夫甘泉也，迺望通天之繹繹。下陰潛以慘廩兮，上洪紛而相錯；直嶢嶢以造天兮，厥高慶而不可虖疆度。平原唐其壇曼兮，列新雉於林薄；攢并閭與茇䒷兮，紛被麗其亡鄂。崇丘陵之駊騀兮，深溝嶔巖而爲谷；𨓒𨓒離宮般以相燭兮，封巒石關施靡虖延屬。於是大夏雲譎波詭，嶊嶉而成觀，仰撟首以高視兮，目冥眴而亡見。正瀏濫以弘惝兮，指東西之漫漫，徒回回以徨徨兮，魂固眇眇而昏亂。據軨軒而周流兮，忽軮軋而亡垠。翠玉樹之青葱兮，壁馬犀之瞵㻞。金人仡仡其承鍾虡兮，嵌巖巖其龍鱗，揚光曜之燎燭兮，乘景炎之忻忻，配帝居之縣圃兮，象泰壹之威神。洪臺掘其獨出兮，㨖北極之嶟嶟，列宿乃施於上榮兮，日月纔經於柍桭，雷鬱律而巖突兮，電倏忽於牆藩。鬼魅不能自還兮，半長途而下顛。歷倒景而絕飛梁兮，浮蔑蠓而撇天。左欃槍右玄冥兮，前熛闕後應門；陰西海與幽都兮，涌醴汨以生川。蛟龍連蜷於東厓兮，白虎敦圉虖昆侖。覽樛流於高光兮，溶方皇於西清。前殿崔巍兮，和氏瓏玲，炕浮柱之飛榱兮，神莫莫而扶傾，閌閬閬其寥廓兮，似紫宮之崢巆。駢交錯而曼衍兮，㟎嶵𡽁隗虖其相嬰。乘雲閣而上下兮，紛蒙籠以棍成。曳紅采之流離兮，颺翠氣之冤延。襲琁室與傾宮兮，若登高妙遠，肅虖臨淵。回猋肆其碭駭兮，翍桂椒，鬱栘楊。香芬茀以窮隆兮，擊薄櫨而將榮。薌呹肸以掍根兮，聲駍隱而歷鍾，排玉戶而颺金鋪兮，發蘭惠與穹窮。惟弸彋其拂汨兮，稍暗暗而靚深。陰陽清濁穆羽相和兮，若夔、牙之調琴。般、倕弃其剞劂兮，王爾投其鉤繩。雖方征僑與偓佺兮，猶仿佛其若夢。於是事變物化，目駭耳回，蓋天子穆然珍臺閒館琁題玉英蜵蜎蠖濩之中，惟夫所以澄心清魂，儲精垂思，感動天地，逆釐三神者。迺搜逑索耦臯、伊之徒，冠倫魁，能函甘棠之惠，挾東征之意，相與齊虖陽靈之宮。靡薜荔而爲席兮，折瓊枝以爲芳，噏清雲之流瑕兮，飲若木之露英，集虖禮神之囿，登乎頌祇之堂。建光燿之長旓兮，昭華覆之威威，攀琁璣而下視兮，行遊目虖三危，陳衆車於東阬兮，肆玉釱而下馳，漂龍淵而還九垠兮，窺地底而上回。風傱傱而扶轄兮，鸞鳳紛其御蕤，梁弱水之濎濴兮，躡不周之逶蛇，想西王母欣然而上壽兮，屏玉女而郤虙妃。玉女欣眺其清盧兮，虙妃曾不得施其蛾睂。方擥道德之精剛兮，侔神明與之爲資。於是欽祡宗祈。燎熏皇天，招繇泰壹。舉洪頤，樹靈旗。樵蒸焜上，配藜四施，東燭倉海，西燿流沙，北爌幽都，南煬丹厓。玄瓚觩䚧，秬鬯泔淡，肸嚮豐融，懿懿芬芬。炎感黃龍兮，熛訛碩麟，選巫咸兮叫帝閽，開天庭兮延群神。儐暗藹兮降清壇，瑞穰穰兮委如山。於是事畢功弘，回車而歸，度三巒兮偈棠棃。天閫決兮地垠開，八荒恊兮萬國諧。登長平兮雷鼓磕，天聲起兮勇士厲，雲飛揚兮雨滂沛，于胥德兮麗萬世。亂曰：崇崇圜丘，隆隱天兮，登降峛崺，單埢垣兮。增宮嵾差，駢嵯峨兮，岭巆嶙峋，洞亡厓兮。上天之縡，杳旭卉兮，聖皇穆穆，信厥對兮。倈祗郊禋，神所依兮，俳佪招搖，靈遟𨒈兮。煇光眩燿，隆厥福兮，子子孫孫，長亡極兮。
&#;甘泉本因秦離宮，旣奢泰，而武帝復增通天、高光、迎風。宮外近則洪厓、旁皇、儲胥、弩阹，遠則石關、封巒、枝鵲、露寒、棠棃、師得，遊觀屈竒瑰偉，非木摩而不彫，牆塗而不畫，周宣所考，般庚所遷，夏卑宮室，唐虞棌椽三等之制也。且其爲已乆矣，非成帝所造，欲諫則非時，欲默則不能已，故遂推而隆之，迺上比於帝室紫宮，若曰此非人力之所爲，黨鬼神可也。又是時趙昭儀方大幸，每上甘泉，常法從，在屬車閒豹尾中。故雄聊盛言車騎之衆，參麗之駕，非所以感動天地，逆釐三神。又言屏玉女，郤虙妃，以微戒齋肅之事。賦成奏之，天子異焉。
&#;其三月，將祭后土，上迺帥羣臣橫大河，湊汾陰。旣祭，行遊介山，回安邑，顧龍門，覽鹽池，登歷觀，陟西岳以望八荒，迹殷周之虛，眇然以思唐虞之風。雄以爲臨川羨魚不如歸而結罔，還，上河東賦以勸，其辭曰：伊年暮春，將瘞后土，禮靈祇，謁汾陰于東郊，因茲以勒崇垂鴻，發祥隤祉，欽若神明者，盛哉鑠乎，越不可載已！於是命羣臣，齊法服，整靈輿，迺撫翠鳳之駕六，先景之乘，掉犇星之流旃，彏天狼之威弧。張燿日之玄旄，揚左𦇨，被雲梢。奮電鞭，驂雷輜，鳴洪鍾，建五旗。羲和司日，顏倫奉輿，風發飇拂，神騰鬼趡；千乘霆亂，萬騎屈橋，嘻嘻旭旭，天地稠㟼。簸丘跳巒，涌渭躍涇。秦神下讋，跖魂負沴；河靈矍踼，𤓯華蹈衰。遂臻陰宮，穆穆肅肅，蹲蹲如也。靈祇旣鄉，五位時叙，絪縕玄黃，將紹厥後。於是靈輿安步，周流容與，以覽虖介山。嗟文公而愍推兮，勤大禹於龍門，灑沈𦸜於豁瀆兮，播九河於東瀕。登歷觀而遙望兮，聊浮游以經營。樂往昔之遺風兮，喜虞氏之所耕。瞰帝唐之嵩高兮，眽隆周之大寧。汨低回而不能去兮，行睨陔下與彭城。濊南巢之坎坷兮，易豳岐之夷平。乘翠龍而超河兮，陟西岳之嶢崝。雲䬠䬠而來迎兮，澤滲灕而下降，鬱蕭條其幽藹兮，滃汎沛以豐隆。叱風伯於南北兮，呵雨師於西東，參天地而獨立兮，廓盪盪其亡雙。遵逝虖歸來，以函夏之大漢兮，彼曾何足與比功？建乾坤之貞兆兮，將悉緫之以羣龍。麗鉤芒與驂蓐收兮，服玄冥及祝融。敦衆神使式道兮，奮六經以攄頌。隃於穆之緝熙兮，過清廟之雝雝；軼五帝之遐迹兮，躡三皇之高蹤。旣發軔於平盈兮，誰謂路遠而不能從？
&#;其十二月羽獵，雄從。以爲昔在二帝三王，宮館、臺榭、沼池、苑囿、林麓、藪澤財足以奉郊廟，御賔客，充庖厨而已，不奪百姓膏腴穀土桑柘之地。女有餘布，男有餘粟，國家殷富，上下交足，故甘露零其庭，醴泉流其唐，鳳皇巢其樹，黃龍游其沼，麒麟臻其囿，神爵棲其林。昔者禹任益虞而上下和，屮木茂；成湯好田而天下用足；文王囿百里，民以爲尚小；齊宣王囿四十里，民以爲大：裕民之與奪民也。武帝廣開上林，南至宜春、鼎胡、御宿、昆吾，旁南山而西，至長揚、五柞，北繞黃山，瀕渭而東，周袤數百里。穿昆明象滇河，營建章、鳳闕、神明、馺娑，漸臺、泰液，象海水周流方丈、瀛洲、蓬萊。游觀侈靡，窮妙極麗。雖頗割其三垂以贍齊民，然至羽獵田車戎馬器械儲偫禁禦所營，尚泰奢麗誇詡，非堯、舜、成湯、文王三驅之意也。又恐後世復脩前好，不折中以泉臺，故聊因校獵賦以風，其辭曰：或稱戲農，豈或帝王之彌文哉？論者云否，各亦竝時而得宜，奚必同條而共貫？則泰山之封，烏得七十而有二儀？是以創業垂統者俱不見其爽，遐邇五三孰知其是非？遂作頌曰：麗哉神聖，處於玄宮，富旣與地虖侔訾，貴正與天虖比崇。齊桓曾不足使扶轂，楚嚴未足以爲驂乘；陿三王之阸薜，嶠高舉而大興；歷五帝之寥廓，涉三皇之登閎；建道德以爲師，友仁義與爲朋。於是玄冬季月，天地隆烈，萬物權輿於內，徂落於外，帝將惟田于靈之囿，開北垠，受不周之制，以終始顓頊、玄冥之統。迺詔虞人典澤，東延昆鄰，西馳闛闔。儲積共偫，戍卒夾道，斬叢棘，夷野草，禦自汧、渭，經營酆、鎬，章皇周流，出入日月，天與地杳。爾迺虎路三嵕以爲司馬，圍經百里而爲殿門。外則正南極海，邪界虞淵，鴻濛沆茫，碣以崇山。營合圍會，然后先置虖白楊之南，昆明靈沼之東。賁育之倫，蒙盾負羽，杖鏌邪而羅者以萬計，其餘荷垂天之畢，張竟壄之罘，靡日月之朱竿，曳彗星之飛旗。青雲爲紛，紅蜺爲繯，屬之虖昆侖之虛，渙若天星之羅，浩如濤水之波，淫淫與與，前後要遮。欃槍爲闉，明月爲候，熒惑司命，天弧發射，鮮扁陸離，駢衍佖路。徽車輕武，鴻絧緁獵，殷殷軫軫，被陵緣阪，窮冥極遠者，相與迾虖高原之上；羽騎營營，昈分殊事，繽紛往來，轠轤不絕，若光若滅者，布虖青林之下。於是天子迺以陽鼂始出虖玄宮，撞鴻鍾，建九旒，六白虎，載靈輿，蚩尤並轂，蒙公先驅。立歷天之旂，曳捎星之旃，辟歷列缺，吐火施鞭。萃傱允溶，淋離廓落，戲八鎮而開關；飛廉、雲師，吸嚊潚率，鱗羅布列，攢以龍翰。秋秋蹌蹌，入西園，切神光；望平樂，徑竹林，蹂惠圃，踐蘭唐。舉烽烈火，轡者施披，方馳千駟，校騎萬師。虓虎之陳，從橫膠輵，猋泣雷厲，驞駍駖礚，洶洶旭旭，天動地岋。羨漫半散，蕭條數千萬里外。若夫壯士忼慨，殊鄉別趣，東西南北，騁耆奔欲。拕蒼豨，跋犀犛，蹶浮麋。斮巨狿，搏玄蝯，騰空虛，歫連卷。踔夭蟜，娭澗門，莫莫紛紛，山谷爲之風猋，林叢爲之生塵。及至獲夷之徒，蹶松栢，掌疾棃；獵蒙蘢，轔輕飛；履般首，帶脩蛇；鉤赤豹，摼象犀；跇巒阬，超唐陂。車騎雲會，登降闇藹，泰華爲旒，熊耳爲綴。木仆山還，漫若天外，儲與虖大溥，聊浪虖宇內。於是天清日晏，逢蒙列眥，羿氏控弦。皇車幽輵，光純天地，望舒彌轡，翼乎徐至於上蘭。移圍徙陳，浸淫蹵部，曲隊堅重，各案行伍。壁壘天旋，神抶電擊，逢之則碎，近之則破，鳥不及飛，獸不得過，軍驚師駭，刮野掃地。及至䍐車飛揚，武騎聿皇；蹈飛豹，絹嘄陽；追天寶，出一方；應駍聲，擊流光。壄盡山窮，囊括其雌雄，沈沈容容，遙噱虖紭中。三軍芒然，窮冘閼與，亶觀夫票禽之紲隃，犀兕之抵觸，熊羆之挐攫，虎豹之凌遽，徒角搶題注，蹙竦讋怖，魂亡魄失，觸輻關脰。妄發期中，進退履獲，創淫輪夷，丘累陵聚。於是禽殫中衰，相與集於靖冥之館，以臨珍池。灌以岐梁，溢以江河，東瞰目盡，西暢亡厓，隨珠和氏，焯爍其陂。玉石嶜崟，眩燿青熒，漢女水潛，怪物暗冥，不可殫形。玄鸞孔雀，翡翠垂榮，王雎關關，鴻鴈嚶嚶，群娭虖其中，噍噍昆鳴；鳧鷖振鷺，上下砰礚，聲若雷霆。乃使文身之技，水格鱗蟲，凌堅冰，犯嚴淵，探巖排碕，薄索蛟螭，蹈獱獺，據黿鼉，抾靈蠵。入洞穴，出蒼梧，乘鉅鱗，騎京魚。浮彭蠡，目有虞。方椎夜光之流離，剖明月之珠胎，鞭洛水之虙妃，餉屈原與彭胥。於玆虖鴻生鉅儒，俄軒冕，雜衣裳，脩唐典，匡雅、頌，揖讓於前。昭光振燿，蠁曶如神，仁聲惠於北狄，武義動於南鄰。是以旃裘之王，胡貉之長，移珍來享，抗手稱臣。前入圍口，後陳盧山。羣公常伯楊朱、墨翟之徒喟然稱曰：崇哉乎德，雖有唐、虞、大夏、成周之隆，何以侈玆！太古之覲東嶽，禪梁基，舍此世也，其誰與哉？上猶謙讓而未俞也，方將上獵三靈之流，下決醴泉之滋，發黃龍之穴，窺鳳皇之巢，臨麒麟之囿，幸神雀之林；奢雲夢，侈孟諸，非章華，是靈臺，罕徂離宮而輟觀游，土事不飾，木功不彫，承民乎農桑，勸之以弗迨，儕男女使莫違；恐貧窮者不徧被洋溢之饒，開禁苑，散公儲，創道德之囿，弘仁惠之虞，馳弋乎神明之囿，覽觀乎羣臣之有亡；放雉菟，收罝罘，麋鹿芻蕘與百姓共之，蓋所以臻玆也。於是醇洪鬯之德，豐茂世之規，加勞三皇，勗勤五帝，不亦至乎！乃祗莊雍穆之徒，立君臣之節，崇賢聖之業，未皇苑囿之麗，游獵之靡也，因回軫還衡，背阿房，反未央。