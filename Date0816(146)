思仙問曰：夫修養之士，何物所宜食之充飢，得不傷矣？
真人曰：酸、鹹、甘、苦各歸其時，春、夏、秋、冬順之勿逆。其藏所食大過，成疾亦深節戒作，方延益無限。其傷損之事前已具言，延益之宜，今爲子說。勿令脫畧，子宜志之。
八素云：春宜食辛，夏宜食鹹，長夏宜食酸，秋宜食苦，冬宜食甘肥，皆益五藏而散邪氣矣。此四時之味，隨所宜加之，食皆能益藏而除於邪，養生之道可不移矣。
禮記內則云：凡和春多酸，夏多苦，秋多辛，冬多鹹，調以滑甘