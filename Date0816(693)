師諱義存，泉州南安曾氏子。家世奉佛，師生惡葷茹。於襁褓中，聞鐘梵之聲，或見旛華像設，必為之動容。年十二，從其父游莆田玉澗寺，見慶玄律師，遽拜曰：我師也。遂留侍焉。十七落發，謁芙蓉弘照大師，照撫而器之，後往幽州寶剎寺受戒。久歷禪會，緣契德山。
唐咸通中，回閩中雪峰創院，徒侶翕然。懿宗錫號真覺禪師，仍賜紫袈裟。
師在洞山作飯頭，淘米次，山問：淘沙去米？淘米去沙？
師曰：沙米一時去。
山曰：大眾吃個什麼？師遂覆卻米盆。
山曰：據于因緣，合在德山。
洞山一日問師：作甚麼來？
師曰：斫槽來。
山曰：幾斧斫成？
師曰：一斧斫成。
山曰：猶是這邊事，那邊事作麼生？
師曰：直得無下手處。
山曰：猶是這邊事，那邊事作麼生？師休去。
師蒸飯次，洞山問：今日蒸多少？
師云：二石。
山云：莫不足麼？
師云：於中有不吃者。
山云：忽然總吃，又作麼生？師無對。
先云居代云：總吃即不見有不足者。
洞山見師來，云：入門來須得有語，不得道蚤個了。
師云：某甲無口。
山云：無口即且從，還我眼來。師便休。
先云居云：待某甲有口即道。
長慶云：與麼則某甲謹退。
云居徵云：秪如雪峰與麼道，是入門語？不是入門語？
師辭洞山，山曰：子甚處去？
師曰：歸嶺中去。
山曰：當時從甚麼路出？
師曰：從飛猿嶺出。
山曰：今回向甚麼路去？
師曰：從飛猿嶺去。
山曰：有一人不從飛猿嶺去，子還識麼？
師曰：不識。
山曰：為甚麼不識？
師曰：佗無面目。
山曰：子既不識，爭知無面目？師無對沸！便將龕子燒卻。
師訪涌泉和尚，泉送出門，師入簥內坐，泉云：者個四人舁，那個幾人舁？
師乃踴身起云：道什麼？
泉再舉前話，師云：行！行！佗不會。
泉云：知即知，只是道不得。
僧問：擗面來時如何？
師云：擗面來時作麼生？
問：狗子有什麼罪過，作者模樣？
師云：打鐵錮鏴取口好。師舉拂示僧，其僧便出去。
長慶舉似泉州王延彬，乃云：此僧合喚轉與一頓棒。
彬云：和尚是什麼心行？
慶云：洎合放過。
上堂，良久，云：汝諸人在者，不可須得多言多語地，儞也知者一下子好也，大難得人。如今且共汝商量自家一個事，如青天白日迥迥地，且有什麼不如法處？為什麼卻不知苦屈殺人？我事不獲已，方便向汝道直下是，爭奈佗不知。我見儞不了，教儞承當，直下會。我與麼道，是向儞頂上屙屎，是帶累汝，如此且止。
師一日召云：備頭陀何不徧參去？
沙云：達磨不來東土，二祖不往西天。師然之。
南際長老到師處，問：無有對不得者。師指去玄沙處。
沙見來，問云：長老！古人道：此事唯我能知。長老作麼生會？
際云：須知有不求知者。
沙云：山頭老漢吃許多辛苦作什麼？
師有時伸手向僧面前握拳云：盡乾坤若凡若圣，若男若女，若僧若俗，山河大地，都總在者一握。
閩王問師：擬盍一所殿去，如何？
師云：大王，何不盍取一所空王殿？
王云：請師樣子。師展兩手。
云門云：一舉四十九。
問：炎暑到來，如何支擬？
師云：隨身自足，不希外求。