迦葉復白去，是第四番問答，先問次答。初問又三：初非佛旨；次譬釋非；三、合譬結過。
初非佛旨者，領上修平等心，得三世福，謂此旨為非。
次何以故下，舉譬，為三：一、如知法人，但有其言；二、還至家中，都無其行；三、是知法人結言行相違云云。
三、合譬結過，亦為三：修習等心合上知法；今者世尊去，合上無行；如來將無去，合上相違。若言慈心應得長壽，而今短壽，必有怨心，此結意行相違。不殺命長，而今短壽，凡殺幾生，此結身行相違。口行相違已如上說。
興皇述他釋云：迦葉執跡為難，佛用本為答，此則問答永不相關。不問本跡，何以為答，而云執此生疑難耶？只約丈六一身，疑者不達，言無常；達者了此，即是於常，常若異此，則非常也。此釋未明常義甚多，佛以何常而為答？問無常亦多，迦葉為執何無常耶？云云。
次佛答為兩：初彈其麤言，次明常壽第一。
今明麤言者，汝以果討因，乃謂如來怨心殺害，汝何不以因討果，明如來命長？必無惡因，而謂有者，即是麤言。
次於諸常中最為第一者，於何等常而言第一？自有世間相續不斷名常。復有三：無為常，斷煩惱。得者，名數緣常。事緣差者，名非數緣常。無此二者，名虛空常。此之四種，皆悉不及如來之常。如來常者，即是妙有，故言第一。此三藏義。又真諦之常對生死虛偽，謂此真常既無生死，亦無此真，亦無照應。如來常者，本自有之，無所待對，其常實照，故云第一。此約通義。又言常者，出常無常，即是非常非無常，直非即出也。無學人五法，謂五分法身，齊第四果。神解五法如前。畜弟子五法者：一、謂十夏。十夏是長宿，堪畜弟子。二、持戒纖毫不犯。今時不犯初篇，即名不犯，後可悔故。三、多聞大小，內外精通者，若不能具會，須一藏，無者不可。四、能除弟子憂悔。若退戒還俗，應說苦切之事。五、能除弟子惡邪。弟子既無衣食勢力，即欲越濟，應為除其惡邪。余兩五法不論云云。
夫世間名字，有同有異，同者俱是體上之稱，異者名召於體，字嘆其德。佛法亦爾，隨順世間，強分同異。以大般涅盤為名，其余稱嘆不可思議諸佛境界、正法門等，悉皆是字，而此名字通有功德。今先分別名之功德，文中舉七善七譬釋此經名，謂語善、義善、文善；純備具足，是獨一善；清凈是行善，梵行是慈善，金剛寶藏是備具善。冶城取上、中、下，足為十善，開善合為八善。今依七譬釋七善文。又余經及下文皆言七善，不勞足之。
初譬明大是廣義，所謂八河入海。又是深義，所謂一方深奧秘密。又大是極義，所謂希望永斷。又是第一義，所謂象跡為最。又大是勝義，所謂秋耕為勝。又大是寂義，所謂善治亂心。又大是具足義，所謂八味具足。皆一一敘之，名大般涅盤，此即名功德。
次稱嘆字功德。功德有三：一是諸佛之師，文云：無量無邊諸佛世尊之所修習。二是菩薩之門，文云：菩薩修是大般涅盤，得正法門，能為良醫。三、杜眾生四惡之趣，文云：眾生聞此經名墮四趣者，無有是處。然涅盤功德無量無邊不可思議，略舉三條，釋字功德。六卷名，此從能持人得名，此文從所持法作名，互舉一邊。此品答上云何於此經，究竟到彼岸之問，文中明諸佛修習已到彼岸，菩薩得聞則是中流，眾生聞名，發足此岸。
然涅盤之河非彼此中而彼此中，一問三答，答過所問。就文為四：一、勸持；二、問；三、答；四、領解。
初為二：一、勸持；二、受持。受持功德不墮四趣者，舊云聞經修行登於性地，是則不墮。二云為作遠緣，起惡則墮，但藉此緣，後能反本。又云聞經理解與聞慧相應，理數不墮。興皇云：聞經名者，下文自云：名無名故，聞不聞故。如此聞名，無生正解，尚無人天，寧墮四趣？當知所得功德超度有流，是佛境界，二乘不知。今皆不然，聞經得解，自是生解功德，何關嘆於聞經功德？此不相應，但持五戒，五戒小善尚不墮惡，況復修行？夫大涅盤是深廣、極勝、第一、寂靜、具足之名，信此為受，不忘為持，如此聞名，自不墮惡，不俟深解。
二、白佛去，是問，為二：一、問名功德；二、問持功德。向聞勸持及以聞名既猶未了，是故更問三，佛答其二。問即為兩章，答名為三：初判名；次明七善；三、明七譬。初文可見。次七善者，舊釋序、正、流通為初中後善。招提云：萬德是初善，萬善是中善，萬果為後善。果與善殊，此不可用。經約行施是初善，持戒為中善，得報為後善云云。三、七譬者，他解六譬釋大，後一譬釋般涅盤。今觀文，初譬釋大，後六譬釋般涅盤，然通釋名不分別也。
問：此中以常釋大，應以大釋常，便為不異。
答：一往名異，其意則同。以非常非無常故常，非小非大故大，故互相釋。
降伏諸結者，即煩惱魔。魔性者，天魔。放舍身命者，即陰、死兩魔。余五譬可見。最後譬中，云八味者，以譬四德，開常出，不為緣生故常，不為緣滅故。開樂出安，外無能壞為安，內無所受為樂。無垢與清涼同皆是凈，不老不死同皆是我。
問：云何是酥之八味？
有人用八功德水為答。此不爾。水乳體別，本不相關云云。
耎輕屬觸，不臭是香，飲時無苦，調適是功能，云何并之而作味釋？
有人以六味為答。此亦不然。苦、辛、咸、酢，酥中永無，對義不便，數又不足。今謂乳酪時淡，其味不足；醍醐時濃，味已純一；酥居季孟之間，兼備眾味，可得為譬。酥有生熟，去酪近，即酪、漿二味，乳是其本，即五味也。就甜、淡、膩，即為八味。
二、善男子下，答奉持問。上答名則廣，今答持何略？既廣達名字，受持功德亦復不少，故不多說。
白佛下，領解也。初領名，後領持。