經尒時，佛告釋提桓因：若有善男子善女人聞是深般若波羅蜜，受持、親近、讀誦、正憶念，不離薩婆若心，兩陣戰時，是善男子善女人誦般若波羅蜜故，入軍陣中終不失命，刀箭不傷。何以故？是善男子善女人長夜修行六波羅蜜，自除婬欲刀箭，亦除他人婬欲刀箭；自除瞋恚刀箭，亦除他人瞋恚刀箭；自除愚癡刀箭，亦除他人愚癡刀箭；自除邪見刀箭，亦除他人邪見刀箭；自除纏垢刀箭，亦除他人纏垢刀箭；自除諸結使刀箭，亦除他人結使刀箭。憍尸迦！以是因緣，是善男子善女人不為刀箭所傷。
復次，憍尸迦！是善男子善女人聞是深般若波羅蜜，受持、親近、讀誦、正憶念，不離薩婆若心，若以毒藥薰，若以蠱道，若以火坑，若以深水，若欲刀殺，若與毒，如是眾惡皆不能傷。何以故？是般若波羅蜜是大明咒，是無上咒。若善男子善女人於是明咒中學，自不惱身，亦不惱他，亦不兩惱。何以故？是善男子善女人不得我，不得眾生，不得壽命，乃至知者、見者皆不可得。不得色受想行識乃至一切種智亦不可得，以不可得故，不自惱身，亦不惱他，亦不兩惱。學是大明咒故，得阿耨多羅三藐三菩提，觀一切眾生心，隨意說法。何以故？過去諸佛學是大明咒，得阿耨多羅三藐三菩提；當來諸佛學是大明咒，當得阿耨多羅三藐三菩提；今現在諸佛學是大明咒，得阿耨多羅三藐三菩提。
復次，憍尸迦！般若波羅蜜若有但書寫經卷於舍供養，不受、不讀、不誦、不說、不正憶念，是處若人、若非人不能得其便。何以故？是般若波羅蜜為三千大千世界中四天王諸天，乃至阿迦尼吒諸天子，及十方無量阿僧只世界中諸四天王天，乃至阿迦尼吒諸天所守護故。是般若波羅蜜所止處，諸天皆來供養恭敬，尊重贊嘆，禮拜已去。是善男子善女人，是般若波羅蜜但書寫經卷於舍供養，不受、不讀、不誦、不說、不正憶念，今世得如是功德。譬如若人、若畜生來入菩提樹下，諸邊內外設人、非人來，不能得其便。何以故？是處過去諸佛於中得阿耨多羅三藐三菩提，未來諸佛、現在諸佛亦於中得阿耨多羅三藐三菩提。得佛已，施一切眾生無恐無畏，令無量阿僧只眾生受天上人中福樂，亦令無量阿僧只眾生得須陀洹果乃至得阿耨多羅三藐三菩提。以般若波羅蜜力故，是處得恭敬禮拜，華香、瓔珞、搗香、澤香、幢蓋、伎樂供養。
論問曰：現有受持、讀誦，入於軍陣，為刀兵所傷，或至失命。又佛說業因緣非空非海中，無有得免者，是中佛何以故言讀誦般若者，入軍陣中，兵刃不傷，亦不失命？
答曰：有二種業因緣：一者、必應受報；二者、不必受報。為必應受報故，法句中如是說；此中為不必受報故，說讀誦般若，兵刃不傷。譬如大逆重罪應死之人，雖有強力、財寶，不可得免；有人罪輕，雖入死科，理在可救，用力勢、財物，便得濟命，不救則死。善男子亦如是，若無必受報罪，雖有死事來至，讀誦般若波羅蜜，則得濟度；若不讀誦，則不免死。是故不得言般若波羅蜜無有力勢。
復次，善男子善女人若遠離惡法，調伏其心，煩惱折減，一心直信善法，無有疑悔，從久遠已來修集福德智慧，於一切眾生有慈悲心，教化眾生，除去惡心。如是善男子，刀兵不傷，命不中斷。如佛自說因緣：長夜行六波羅蜜，除己身及他身三毒刀箭。五波羅蜜是福德，般若波羅蜜是智慧，以廣集此二事故，不中失命，毒藥水火等亦如是。復次，如外道神仙咒術力故，入水不溺，入火不熱，毒蟲不螫，何況般若波羅蜜是十方諸佛所因成就咒術。
問曰：如上所說，是事可信，今此中不能受持、讀誦、念般若等，但書寫供養，云何得是功德？
答曰：是人所得功德，亦同於上。何以故？有人先已聞師說般若義，深入愛樂，然不識文字，違離師故，不能讀誦；而不惜財寶，雇人書寫，盡心種種供養，意與讀誦者同故，亦得功德。人不能得便者，諸天守護，是事難信故，佛以菩提樹為喻。佛以般若力故，於菩提樹下成無上道，無上道氣勢故，其處猶有威德，眾生入中，眾惡不得其便，何況般若波羅蜜是諸佛之母，善男子盡心供養而無功德。
經釋提桓因白佛言：世尊！若善男子善女人書寫般若波羅蜜，華香、瓔珞乃至伎樂供養，若有人，佛般涅盤後，若供養舍利，若起塔供養恭敬，尊重贊嘆，華香、瓔珞乃至伎樂供養，是二何者得福多？
佛告釋提桓因：我還問汝，隨汝意答我。於汝意云何？如佛得一切種智及得是身，從何道學，得是一切種智，得是身？
釋提桓因白佛言：佛從般若波羅蜜中學，得一切種智及相好身。
佛告釋提桓因：如是！如是！憍尸迦！佛從般若波羅蜜中學，得一切種智。憍尸迦！不以是身名為佛，得一切種智故，名為佛。憍尸迦！是佛一切種智從般若波羅蜜中生。以是故，憍尸迦！是佛身，一切種智所依處，佛因是身得一切種智。善男子！當作是思惟：是身，一切種智所依處。是故我涅盤後，舍利當得供養。
復次，憍尸迦！善男子善女人若聞是般若波羅蜜，書寫、受持、親近、讀誦、正憶念，華香、瓔珞、搗香、澤香、幢蓋、伎樂，恭敬供養，尊重贊嘆，是善男子善女人則為供養一切種智。以是故，憍尸迦！若有善男子善女人書是般若波羅蜜，若受持、親近、讀誦、說、正憶念，供養恭敬，尊重贊嘆，華香、瓔珞乃至伎樂；若復有善男子善女人，佛般涅盤後，供養舍利，起塔恭敬，尊重贊嘆，華香乃至伎樂；若有善男子善女人，是般若波羅蜜書持，供養恭敬，尊重贊嘆，華香、瓔珞乃至伎樂，是人得福多。何以故？是般若波羅蜜中生五波羅蜜，生內空乃至無法有法空，四念處乃至十八不共法，一切三昧、一切禪定、一切陀羅尼，皆從般若波羅蜜中生；成就眾生，凈佛世界，皆從般若波羅蜜中生；菩薩家成就、色成就、資生之物成就、眷屬成就、大慈大悲成就，皆從般若波羅蜜中生；剎利大姓、婆羅門大姓、居士大家，皆從是般若波羅蜜中生；四天王天乃至阿迦尼吒天，須陀洹乃至阿羅漢、辟支佛、諸菩薩摩訶薩、諸佛，諸佛一切種智，皆從是般若波羅蜜中生。
尒時，釋提桓因白佛言：世尊！閻浮提人不供養般若波羅蜜，不恭敬，不尊重，不贊嘆，為不知供養多所利益耶？
佛告釋提桓因：憍尸迦！於汝意云何？閻浮提中幾所人信佛不壞？信法、信僧不壞？幾所人於佛無疑？於法、於僧無疑？幾所人於佛決了？於法、於僧決了？
釋提桓因白佛言：世尊！閻浮提人於佛、法、僧不壞信少，於佛、法、僧無疑決了亦少。
憍尸迦！於汝意云何？閻浮提幾所人得三十七品、三解脫門、八解脫、九次第定、四無礙智、六神通？閻浮提幾所人斷三結故，得須陀洹道？幾所人斷三結，亦婬、瞋、癡薄故，得斯陀含道？幾所人斷五下分結，得阿那含道？幾所人斷五上分結，得阿羅漢？閻浮提幾所人求辟支佛？幾所人發阿耨多羅三藐三菩提心？
釋提桓因白佛言：世尊！閻浮提中少所人得三十七品，乃至少所人發阿耨多羅三藐三菩提心。
佛告釋提桓因：如是！如是！憍尸迦！少所人信佛不壞，信法不壞，信僧不壞。少所人於佛無疑，於法無疑，於僧無疑。少所人於佛決了，於法決了，於僧決了。憍尸迦！亦少所人得三十七品、三解脫門、八解脫、九次第定、四無礙智、六神通。憍尸迦！亦少所人斷三結得須陀洹，斷三結亦婬、瞋、癡薄得斯陀含，斷五下分結得阿那含，斷五上分結得阿羅漢。少所人求辟支佛，於是中亦少所人發阿耨多羅三藐三菩提心，於發心中亦少所人行菩薩道。何以故？是眾生前世不見佛，不聞法，不供養比丘僧；不布施，不持戒，不忍辱，不精進，不禪定，無智慧；不聞內空、外空乃至無法有法空，亦不聞不修四念處乃至十八不共法，亦不聞不修諸三昧門、諸陀羅尼門，亦不聞不修一切智、一切種智。憍尸迦！以是因緣故，當知少所眾生信佛不壞，信法不壞，信僧不壞，乃至少所眾生求辟支佛道，於是中少所眾生發阿耨多羅三藐三菩提心，於發心中少所眾生行菩薩道，於是中亦少所眾生得阿耨多羅三藐三菩提。
憍尸迦！我以佛眼見東方無量阿僧只眾生發心行阿耨多羅三藐三菩提，心行菩薩道，是眾生遠離般若波羅蜜方便力故，若一若二住阿鞞跋致地，多墮聲聞、辟支佛地，南西北方四維上下亦如是。以是故，憍尸迦！善男子善女人發心求阿耨多羅三藐三菩提者，應聞般若波羅蜜，應受持、親近、讀誦、說、正憶念；受持、親近、讀誦、說、正憶念已，應書經卷，恭敬供養，尊重贊嘆，香華、瓔珞乃至伎樂。諸余善法入般若波羅蜜中者，亦應聞、受持乃至正憶念。何等是諸余善法？所謂檀波羅蜜、尸羅波羅蜜、羼提波羅蜜、毗梨耶波羅蜜、禪波羅蜜，內空、外空乃至無法有法空，諸三昧門、諸陀羅尼門，四念處乃至十八不共法，大慈大悲。
如是等無量諸善法皆入般若波羅蜜中，是亦應聞、受持乃至正憶念。何以故？是善男子善女人當如是念：佛本為菩薩時，如是行，如是學，所謂般若波羅蜜、禪波羅蜜、毗梨耶波羅蜜、羼提波羅蜜、尸羅波羅蜜、檀波羅蜜，內空乃至無法有法空，諸三昧門、諸陀羅尼門，四念處乃至十八不共法，大慈大悲。如是等無量佛法，我等亦應隨學。何以故？般若波羅蜜是我等所尊，禪波羅蜜乃至無量諸余善法，亦是我等所尊。此是諸佛法印，諸辟支佛、阿羅漢、阿那含、斯陀含、須陀洹法印。諸佛學是般若波羅蜜，乃至一切種智，得度彼岸。諸辟支佛、阿羅漢、阿那含、斯陀含、須陀洹亦學是般若波羅蜜，乃至一切智，得度彼岸。以是故，憍尸迦！若善男子善女人，若佛在世，若般涅盤後，應依止般若波羅蜜；禪波羅蜜、毗梨耶波羅蜜、羼提波羅蜜、尸羅波羅蜜、檀波羅蜜，乃至一切種智亦應依止。何以故？是般若波羅蜜乃至一切種智，是諸聲聞、辟支佛、菩薩摩訶薩及一切世間天人、阿修羅所可依止。
論問曰：佛已種種贊般若功德，今釋提桓因何故以舍利校般若功德多少？
答曰：信根多者，憙供養舍利；慧根多者，好讀誦經法。是故問有人書經供養，有人供養舍利，何所為多。華香、瓔珞等義，如先說。於汝意云何者，四事答中，此是反問答，是故佛即反問釋提桓因。或有人供養舍利得福德多，或有人供養般若波羅蜜得福德亦多，隨人心故，佛不得一定答，是故反問。從般若波羅蜜中生五波羅蜜者，後品中，佛自說無方便智慧、布施、回向，不名檀波羅蜜。十八空即是智慧，智慧因緣故，生四念處，乃至一切種智；雖非盡是智慧，以性同故，以智慧為主，是故言從般若生。行般若波羅蜜，得諸法實相，於布施、持戒等通達；若不得般若實相，不能通達布施、持戒。何以故？若一切法空，則無罪無福，何用布施、持戒？若諸法實有相，不應從因緣生，先已有故。若眾生是常，則譬如虛空，亦無死者；若無常，神則隨身滅，亦無後世罪福。若無眾生，何有殺罪？如是亦無不殺生戒等。若得是般若波羅蜜實相法，則不墮有無二邊，用中道通達布施、持戒等。以此布施、持戒等果報故，有剎利大姓乃至諸佛。
問曰：閻浮提人多貪利福德，何以不供養般若波羅蜜？
答曰：智人少故，不知供養般若無咎。譬如金寶，盲者不識。以閻浮提人但信三尊者少，何況知而能行。佛欲令釋提桓因自說，故反問有幾許人於三尊得不壞信等。
問曰：不壞信、無疑、決了，有何差別？
答曰：有人言：無有差別，佛莊嚴種種說，開悟人心故。有人言：於三寶中得不壞信。何以知之？以無疑故。何以知無疑？以決了故。
問曰：無疑、決了有何異？
答曰：初信三寶故，是無疑；智慧究竟故，是決了。譬如渡水，初入是無疑，出彼岸是決了。三分圣戒力故，信不壞；四分力故，是無疑；正見分力故，是決了。復次，見諦道中，是不壞信；思惟道中，是無疑；無學道中，是決了。如是等種種分別是三事。得何果報？從三十七品至六神通是有為果，三結盡乃至煩惱及習盡是無為果，得如是等果報。釋提桓因有報生知他心，亦曾以天耳聞諸道差別，又以是大菩薩利根入觀眾生心三昧故，得知諸道差別，是故答佛深信者少。從須陀洹乃至初發心求佛道轉少，轉少故，不知供養般若。何以故少？前世生死中不聞三寶名，乃至不聞一切種智名。佛欲證上事故，說我今以佛眼觀十方無量阿僧只眾生發無上道，離般若方便力故，若一若二住阿毗跋致地。諸余善法入般若波羅蜜者，是諸余經，所謂法華經、密迹經等。十二部經中，義同般若者，雖不名為般若波羅蜜經，然義理即同般若波羅蜜。
問曰：云何須陀洹亦學般若波羅蜜乃至一切種智，得到彼岸？
答曰：此中六波羅蜜、三解脫門、三十七品等，乃至一切種智，此非獨菩薩法，三乘共有，各隨分學。
經憍尸迦！若有善男子善女人，佛般涅盤後，為供養佛故，作七寶塔，高一由旬，天香、天華、天瓔珞、天搗香、天澤香、天衣、天幢蓋、天伎樂，供養恭敬，尊重贊嘆。憍尸迦！於汝意云何？是善男子善女人從是因緣得福多不？
釋提桓因言：世尊！甚多甚多。
佛言：不如是善男子善女人聞是般若波羅蜜，書寫、受持、親近、正憶念，不離薩婆若心，亦供養恭敬，尊重贊嘆，若花香、瓔珞、搗香、澤香、幢蓋、伎樂供養。是善男子善女人福德多。
佛告釋提桓因：憍尸迦！置一七寶塔。若善男子善女人供養佛故，佛般涅盤後，起七寶塔，滿閻浮提，皆高一由旬，恭敬、尊重、贊嘆，華香、瓔珞、幢蓋、伎樂供養。憍尸迦！於汝意云何？是善男子善女人得福多不？
釋提桓因言：世尊！其福甚多。
佛言：不如是善男子善女人如前供養般若波羅蜜，其福甚多。憍尸迦！復置一閻浮提滿中七寶塔。有善男子善女人供養佛故，佛般涅盤後，起七寶塔滿四天下，皆高一由旬，供養如前。憍尸迦！於汝意云何？是善男子善女人其福多不？
釋提桓因言：甚多甚多。
佛言：不如是善男子善女人書持般若波羅蜜，恭敬、尊重、贊嘆，華香乃至伎樂供養，其福甚多。憍尸迦！復置四天下滿中七寶塔。若有善男子善女人供養佛故，佛般涅盤後，起七寶塔滿小千世界，皆高一由旬，供養如前。憍尸迦！於汝意云何？是善男子善女人其福多不？
釋提桓因言：甚多甚多。
佛言：不如是善男子善女人書是般若波羅蜜，受持恭敬，尊重贊嘆，華香乃至伎樂供養，其福甚多。憍尸迦！復置小千世界滿中七寶塔。若有善男子善女人供養佛故，佛般涅盤後，起七寶塔滿二千中世界，皆高一由旬，供養如前，不如供養般若波羅蜜，其福甚多。復置二千中世界七寶塔。若有善男子善女人供養佛故，佛般涅盤後，起七寶塔滿三千大千世界，皆高一由旬，盡形壽供養天華、天香、天瓔珞乃至天伎樂。於汝意云何？是善男子善女人得福多不？
釋提桓因言：世尊！甚多甚多。
佛言：不如是善男子善女人書持是般若波羅蜜，恭敬、尊重、贊嘆，華香乃至伎樂供養，其福甚多。復置三千大千世界中七寶塔。若三千大千世界中眾生，一一眾生供養佛故，佛般涅盤後，各起七寶塔，恭敬、尊重、贊嘆，花香乃至伎樂供養。若有善男子善女人書持般若波羅蜜乃至正憶念，不離薩婆若心，亦恭敬、尊重、贊嘆，華香、瓔珞乃至伎樂供養，是人得福甚多。
釋提桓因白佛言：如是！如是！世尊！是人供養恭敬，尊重贊嘆是般若波羅蜜，則為供養過去、未來、現在佛。世尊！若十方如河沙等世界眾生，一一眾生供養佛故，佛般涅盤後，各起七寶塔，高一由旬，是人若一劫若減一劫，恭敬、尊重、贊嘆，華香乃至伎樂供養。世尊！是善男子善女人得福多不？
佛言：甚多。
釋提桓因言：若有善男子善女人書持是般若波羅蜜，乃至正憶念，亦恭敬、尊重、贊嘆，華香乃至伎樂供養，其福大多。何以故？世尊！一切善法皆入般若波羅蜜中，所謂十善道，四禪、四無量心、四無色定，三十七品，三解脫門：空、無相、無作，四諦：苦諦、集諦、滅諦、道諦，六神通、八解脫、九次第定，檀波羅蜜、尸羅波羅蜜、羼提波羅蜜、毗梨耶波羅蜜、禪波羅蜜、般若波羅蜜，內空乃至無法有法空，諸三昧門、諸陀羅尼門，佛十力、四無所畏、四無礙智、大慈大悲、十八不共法，一切智、道種智、一切種智。世尊！是名一切諸佛法印，是法中一切聲聞及辟支佛，過去、未來、現在諸佛學是法印，得度彼岸。
論釋曰：般若波羅蜜若聞、受持、誦讀等，有無量功德，更欲說故，以現事譬喻證之。人見土塔高大，即時生心，謂是塔主福德極大，何況七寶起塔，高一由旬。是故佛以塔為喻。
問曰：是塔為實？為假？
答曰：佛欲使人解知分別福德多小故，作是譬喻，不應問其虛實。有人言：有實，有假。如迦葉佛般涅盤後，有國王名吉梨姞，尒時人壽二萬歲，是王為供養舍利故，起七寶塔，高五十里。又過去世，有轉輪王名德主，一日起五百塔，高五百由旬。此言滿三千大千世界，是事假喻。有人言：皆是實有。如小國王隨力起七寶塔，大王能起一由旬七寶塔，或過一由旬。小轉輪王能起七寶塔滿四天下，大轉輪王能起七寶塔過四天下。梵天王主三千大千世界，是佛弟子能心生變化，起塔高至梵天，滿三千大千世界。或有菩薩得陀羅尼門、諸三昧門，深行六波羅蜜故，佛滅度後，能起七寶塔滿三千大千世界。滿者，舉其多故，不言間不容間。後言一一眾生者，施主多故，福德多。佛是中自說得福因緣：十善道乃至一切種智，皆攝在般若波羅蜜中，和合是法，名為般若波羅蜜。是般若中，但出生佛，尚應當供養，何況出生三乘及人天中樂，皆因般若波羅蜜有而不供養。舍利是無記法，是諸善法所依止處故，後乃能與人果報；行般若波羅蜜，即時得果，後亦得報。
經尒時，佛告釋提桓因：如是！如是！憍尸迦！是諸善男子善女人書是般若波羅蜜，持經卷受學、親近、讀誦、說、正憶念，加復供養華香、瓔珞、搗香、澤香、幢蓋、伎樂，當得無量無數，不可思議，不可稱量，無邊福德。何以故？諸佛一切智、一切種智，皆從般若波羅蜜中生。諸菩薩摩訶薩禪波羅蜜、毗梨耶波羅蜜、羼提波羅蜜、尸羅波羅蜜、檀波羅蜜，皆從般若波羅蜜中生。內空乃至無法有法空，四念處乃至十八不共法，皆從般若波羅蜜中生。諸佛五眼皆從般若波羅蜜中生，成就眾生、凈佛世界、道種智、一切種智諸佛法，皆從般若波羅蜜中生。聲聞乘、辟支佛乘、佛乘，皆從般若波羅蜜中生。
以是故，憍尸迦！善男子善女人書是般若波羅蜜，受持經卷、親近、讀誦、說、正憶念，加復供養華香乃至伎樂，過出前供養七寶塔百分、千分、千億萬分乃至筭數譬喻所不能及。何以故？憍尸迦！若般若波羅蜜在於世者，佛寶、法寶、比丘僧寶終不滅。若般若波羅蜜在於世者，十善道，四禪、四無量心、四無色定，檀波羅蜜乃至般若波羅蜜，四念處乃至十八不共法，一切智、一切種智皆現於世。若般若波羅蜜在於世者，世間便有剎利大姓、婆羅門大姓、居士大家，四天王天乃至阿迦尼吒諸天，須陀洹果乃至阿羅漢果，辟支佛道、菩薩摩訶薩、無上佛道，轉法輪成就眾生，凈佛世界。
論釋曰：上帝釋答佛言：供養般若，福德甚多。更有大天，以帝釋非一切智人故，所說或錯，是以佛印可所說，言：如是！如是！
問曰：若般若波羅蜜相，一切諸觀滅，語言道斷，不生不滅，如虛空相，今何以說般若在世者，三寶不滅？
答曰：般若波羅蜜體性，有佛無佛，常住不滅。此言在世者，所謂般若經卷可修習讀誦者，是因中說果。譬如井深，綆短不及，便言失井，井實不失。般若波羅蜜實相如深井，經卷名為綆，行者不能書寫修習故言滅。
問曰：若說三寶，盡攝一切善人善法，何以復言般若在世者，世間有十善道乃至一切種智？
答曰：此諸法及諸道皆廣解三寶中義。佛寶者，佛法所攝無學五眾。法寶者，第三諦所謂涅盤，除四沙門所攝學、無學功德，余殘辟支佛功德、菩薩功德。僧寶者，四向四果，學、無學五眾。余十善道、四禪、四無量等，皆是道方便門，是故別說。