五葉結果之後，稟承祖胤者，多附居律寺而已矣。百丈和尚創意而設禪居，震耀儀表規矩，以謀令法久住，乃睹有師徒焉，有堂舍焉，有禮則焉，有器服焉。以義定名，論云：語於名轉，名於義轉。
名義既穊矣，須是紬繹其義，而發明其名也。
忠顓蒙有志于茲，大凡佛教、儒典、諸子、歷史、詩文、小說，目之所及，意之所詣，遠蒐近羅，或對斜陽，或挑殘燈，多累歲月，稍覺無遺漏焉，且輟簡而題其稾以禪林象器箋矣。易曰：見乃謂之象，形乃謂之器。如今所謂象器者，名義之所競趣也。
