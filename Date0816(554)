大觉世尊将欲涅槃，若住一劫，若减一劫，为诸众生除诸病苦，可分别不？
佛告迦叶：为诸众生在于世界，分别有二。何以故？生苦为乐，生乐为苦。
佛告迦叶：谛听！谛听！吾当为汝说正法要。何以故？譬如有人身遇重病，寝卧床褥，心念大乘，常不放舍。譬如有人远到他方，空山迥野，有恐惧之心，心念大乘，常不放舍。譬如有人系在狱中，枷杻着身，心念大乘，常不放舍。譬如有人贫穷，衣不盖形，食不充口，心念大乘，常不放舍。如是之人，是真菩萨，则非凡夫。诸善男子！譬如国王，统领国事，多饶金银、真珠、摩尼、车渠、玛瑙、珊瑚、琥珀、珍宝、璎珞，不念大乘，死入地狱。譬如凡夫，在于世界，多饶奴婢，象马牛羊、绢帛布疋、大小谷豆，皆以具足，不念大乘，死入地狱。是故，今日生苦为乐，生乐为苦。
迦叶菩萨白佛言：世尊！实如圣教！实如圣教！
迦叶菩萨复白佛言：世尊！何者为善？
佛告迦叶：一切众生若修善根：一者，不害众生；二者，不行放逸；三者，不饮酒；四者，不食肉；五者，常行大慈。如是之人不断善根。
迦叶菩萨白佛言：世尊！如佛所说，受佛教者，不听饮酒。
佛告迦叶：善哉！善哉！汝解我意。一切众生不饮酒者，是我真子，则非凡夫。善男子！饮酒者，或君不识臣，或臣不识君；或子不识父，或父不识子；或弟不识兄，或兄不识弟；或姊不识妹，或妹不识姊；或妻不识夫，或夫不识妻；或师不识弟子，或弟子不识师；或不识内外眷属。善男子！现前颠倒，何况未来？善男子！一切众生不食酒、肉者，得发阿耨多罗三藐三菩提心。
尔时，世尊告诸大众言：善男子！汝好谛听！谛听！舍婆提国有吉槃陀女，为人沽酒，钗梳落在井中。八万罗汉围绕井住，汲水饮之，即便昏醉，不识如来。尔时，如来为诸罗汉演说法要。是诸罗汉既闻法已，酒便得醒，来至佛所，白佛言：世尊！我今修道，得四道果，何故今日不识如来？佛告诸善男子：舍婆提国有吉槃陀女，为人沽酒，钗梳落在井中，汝今饮水以便昏醉。我今为汝除却颠倒，汝今见我，汝生恐心。吉槃陀女为人受苦，堕锯床地狱，锯此女身作其百段，吹令微尘，还复聚合。受形讫竟，身长三尺，颜色青黑，头上无毛，两耳闭塞，复无两目，亦无鼻孔，下唇蹇哆，手无十指，脚无两足。皆由沽酒，岂况饮酒之人？虽先饮酒，又乃发露，心生重悔，如怀惭愧，又莫更饮。譬如有人身遇重病，乃值良师继药涂之，因药得瘥。忏悔之人亦复如是，心生重悔，又莫更饮，得发阿耨多罗三藐三菩提心。
尔时，世尊告诸大众言：比丘、比丘尼、优婆塞、优婆夷，若受五戒者，若受二百五十戒者，若受威仪具足戒者，若受戒者，不听饮酒！饮酒者，犯波罗提木叉罪。比丘、比丘尼若犯此者，即入地狱；若凡夫人犯突吉罗罪，八万劫中入于地狱。
迦叶菩萨白佛言：世尊！酒亦无命，如来何故诫酒为苦？
佛告迦叶：舍婆提国有鸯崛魔罗，饮酒醉乱，淫匿其母，煞戮其父。其母复与外人共通，持刀害之。是故，今日诫酒为苦。
尔时，世尊告迦叶菩萨言：佛子！我诫诸白衣及出家等受我戒者，不听酌酒与人，不听到酒家，不听强劝人酒，不听共人麹酿。声闻弟子，亦复如是。菩萨摩诃萨制心，声闻制形。善男子！不听酌酒与比丘！若与者，五百世无臂。共比丘麹酿酒，五百世耳聋，耳听隔绝，常不闻声句。语比丘酒家者，五百世为哑，口不能语。强劝比丘酒者，堕截膝地狱，纵广八万由旬，纵广正等，其中力士其数五百，造其刀剑，截其两膝；强劝比丘酒者，亦复如是。
迦叶菩萨白佛言：世尊！食肉者得何等罪？
佛告迦叶：善哉！善哉！一切众生不食肉者，是吾遗腹子，则非凡夫。善男子！一切众生若受大乘大般涅槃。善男子！一切众生若住一劫，不听食肉！若食肉者，即食父母、眷属肉。
迦叶菩萨白佛言：世尊！食肉者堕何处地狱？
佛告迦叶：食肉者堕阿鼻地狱。纵广正等八万由旬，四方有门，一一门外各有猛火，东西南北交过彻地，周匝铁墙，铁网弥覆，其地赤铁，上火彻下，下火彻上；铁枷、铁钮、铁、铁铲，持火烧之。驱食肉之人入此地狱，受其大苦，心生重悔而怀惭愧，又莫更食。犹如浊水，置之明珠，以珠威力，水即为清。如烟云除，月则清明。作恶能悔，亦复如是。
佛告迦叶：一切众生食肉者，断大慈种；不食肉者，有大功德，百千万分不如其一。
迦叶菩萨白佛言：世尊！煮肉、炙肉、斩肉、煞生之人，分别几处？
佛告迦叶：煮肉者堕镬汤地狱。纵广五百由旬，其中有水，其下有火，持火烧之，溃溃乃沸。驱煮肉之人入此地狱，受其大苦。炙肉之人堕炙床地狱，纵广八万由旬，其上有铁床，其下有火，持火烧之。驱炙肉之人卧之在上，肉干燋烂，受其大苦。斩肉之人堕剉碓地狱，其中力士其数五百，斩令万段，吹令微尘，还复受形，即还斩之，受其大苦。
迦叶菩萨白佛言：世尊！食肉者，非如来弟子，即是外道眷属也。
佛告迦叶：食肉者，不觉不知，不闻不见。若当食肉，或臣食君肉，或君食臣肉；或子食父肉，或父食子肉；或弟食兄肉，或兄食弟肉；或妹食姊肉，或姊食妹肉；或妻食夫肉，或夫食妻肉；或食内、外眷属肉。
佛告迦叶：食肉之人，即食父母、眷属肉。
迦叶菩萨白佛言：世尊！食肉者堕何处地狱？
佛告迦叶：食肉者，堕粪秽地狱。纵广正等八万由旬，其中有粪，乃深万丈。驱食肉之人入此地狱，受其大苦，五百万世无有出期。善男子！食肉者，犹如群狗争骨，各各贪多。食肉之人亦复如是。善男子！斩肉者即斩其父，割肉者即割其母。譬如父死，必作牛羊，持刀害之，即是其父。一切众生，心则颠倒。食肉者即食父肉，啮骨者即啮父骨，若饮肉汁者即饮父血。善男子！一切众生若有惭愧，不应食肉！虽先食肉，又能发露，心生重悔，亦发阿耨多罗三藐三菩提心。
迦叶菩萨白佛言：世尊！唯愿如来为我解说，破斋者堕何处地狱？
佛告迦叶：破斋者堕饿鬼地狱。其中饿鬼身长五百由旬，其咽如针，头如太山，手如龙爪，朝食三千，暮食八百，一呼三万。驱破斋之人入此地狱，受其大苦；复离此地狱，绕其太山，犹如须弥；持火烧之，犹如绯色。驱破斋之人将背倚之，肉干燋烂，受其大苦；复离此苦，转形更受。善男子！若食斋讫者，或裹服斋食与父母、兄弟、君臣、师长、朋友、知识，未来世中堕铁轮地狱，左腋入，右胁出，融铜灌口。若受斋食者，亦复如是。
佛言：食鸡肉者，当堕地狱；三人共偿倍半，相迎同入地狱。
迦叶菩萨白佛言：世尊！实如圣教！实如圣教！
迦叶菩萨白佛言：世尊！唯愿如来为我解说，不饮酒、不食肉者，得几所福？
佛告迦叶：假使有人，象马牛羊、琉璃、珍宝、璎珞、国城、妻子，持用布施，犹亦不如有人能断酒、肉，百千万分不如其一。复置是事，假使有人，百千两金遍满三千大千世界，持用布施，犹亦不如有人能断酒、肉，百千万分不如其一。复置是事，假使有人，能铸金为人数百，持用布施，犹亦不如有人能断酒、肉，百千万分不如其一。复置是事，假使有人，造作幡华宝盖，遍满三千大千世界，犹亦不如有人能断酒、肉，百千万分不如其一。复置是事，假使有人，造大浮图宝塔，檐檐相次，如稻麻竹苇，上至梵天，不如有人能断酒、肉，百千万分不如其一。善男子！不食肉者，现世菩萨，则非凡夫。善男子！不食肉者，常无肉想；食肉之人已见猪、羊、鸡、雉，即生肉想，见而生害。以是义故，不听食肉！
迦叶菩萨白佛言：世尊！实如圣教！实如圣教！
佛告迦叶：一切众生，譬如有人年已八十，贫穷孤老，后生一子，极甚怜愍，一手把金，一手把饭，二团俱授，如过与子，婴儿尔时不识其金而取其饭。一切众生亦复如是。我愍一切众生，犹如慈父。众生不受我戒者，非我咎也。
录文完。