爾時，嚴熾王聞薩遮尼乾子所說，得歡喜已，更問所疑，作如是言：大師！今此眾生界中、眾生聚中，頗更有人聰明大智，利根黠慧，知法非法，無過失不？
答言：大王！有此眾生，無諸過失。
王言：大師！今者誰是？
答言：大王！此沙門瞿曇，釋家子，生釋王家，出家為道。大王當知！如我有四圍陀，經中說彼釋種沙門瞿曇無有過失。所謂生在大家不可譏嫌。何以故？以是轉輪王家生故。種姓豪貴不可譏嫌。何以故？以甘蔗姓種家生故。福德莊嚴不可譏嫌。何以故？以三十二相、八十種好莊嚴身故。具足實事不可譏嫌。何以故？以具持戒、十力、四無所畏、十八不共法畢竟成就故。是故知彼沙門瞿曇無有過失。
大王當知！彼釋種子沙門瞿曇若不舍家出家為道者，當作轉輪圣王，王四天下，當行法行而為法王，具足七寶：輪寶、象寶、馬寶、如意寶、夫人寶、大臣寶、主藏寶。千子具足，勇猛雄杰，有丈夫相。身諸威德無可嫌毀，力能降伏他諸軍眾，具足成就轉輪王相，於四天下而得自在，無與等者。於此大地無諸怨刺，無諸惱害，無有刀杖，依法降伏，行於平等，自在而住。
而彼王子沙門瞿曇不樂如是世間之樂，舍家出家，勇猛精進，行大苦行，日食一麻，或食一米。心不懈怠，六年苦行，成等正覺，坐於道場菩提樹下，降諸魔力，一心念於相應智慧，所有應知，所有應得，所有應見，所有應覺，所有應證。彼諸一切所應得法，不從師學，自智即能如實覺知。是故知彼沙門瞿曇，一切世間天、人、魔、梵、沙門、婆羅門等，無與等者，何況有勝彼沙門瞿曇無等等、無勝等。是故彼無一切過失。何以故？以彼沙門瞿曇家姓無等、形色無等、智慧無等，是故無過失。重說偈言：
家色生姓勝，諸相百福勝，八十種妙好，莊嚴佛自身。
六年修苦行，坐於菩提樹，降伏諸魔眾，逮得一切智。
是諸天人師，常念利世間，慈悲心平等，救苦無怨親。
波羅奈城說，四諦相應法，無我命眾生，是故無過失。
爾時，嚴熾王語大薩遮尼乾子言：大師！應說何者是如來三十二大丈夫相，以是三十二相莊嚴身故，得大丈夫師子王名？
爾時，大薩遮尼乾子告嚴熾王言：大王！今當一心諦聽，當為汝說。
王言：大師！愿樂欲聞！
薩遮尼乾子言：大王當知！沙門瞿曇三十二相者：一者、沙門瞿曇足下平滿，蹈地善住；二者、沙門瞿曇足下具足千輻輪相；三者、沙門瞿曇手腳柔軟如天劫貝；四者、沙門瞿曇諸指纖長；五者、沙門瞿曇指皆網縵；六者、沙門瞿曇足跟圓滿；七者、沙門瞿曇足趺上隆；八者、沙門瞿曇鹿王踹相；九者、沙門瞿曇身相端嚴；十者、沙門瞿曇馬王陰藏；十一者、沙門瞿曇一孔一毛不相雜亂；十二者、沙門瞿曇發如青妙凈琉璃色；十三者、沙門瞿曇身毛上靡；十四者、沙門瞿曇皮如金色；十五者、沙門瞿曇皮膚細軟；十六者、沙門瞿曇七處平滿；十七者、沙門瞿曇兩肩圓厚；十八者、沙門瞿曇兩肩高峻，圓如金山；十九者、沙門瞿曇身體廣長；二十者、沙門瞿曇身圓正直如尼拘樹王；二十一者、沙門瞿曇頰如師子；二十二者、沙門瞿曇四十齒滿；二十三者、沙門瞿曇齒間明密；二十四者、沙門瞿曇齒方齊平；二十五者、沙門瞿曇齒白如雪；二十六者、沙門瞿曇舌得上味；二十七者、沙門瞿曇舌能覆面；二十八者、沙門瞿曇聲如梵聲；二十九者、沙門瞿曇眼如牛王，上下俱瞬；三十者、沙門瞿曇目相鮮明如青蓮華葉；三十一者、沙門瞿曇額上毫相功德滿足；三十二者、沙門瞿曇頭相高顯，無見頂者。
大王當知！此沙門瞿曇三十二相。沙門瞿曇以此三十二相莊嚴身故，說名大丈夫師子王。而說偈言：
頂高相微妙，最勝莊嚴身，發如青琉璃，色凈輪右旋，
眼瞬如牛王，青蓮華葉形，是故瞿曇身，皆嘆不可嫌。
瞿曇微妙聲，過諸梵世音，如彼迦陵伽，眾鳥悉非倫。
舌能覆面門，凈如蓮花葉，妙相過群生，是故世無及。
舌根得上味，諸味無差別，速成妙相人，故佛無過失。
瞿曇齒功德，一切無與等，明凈如珂雪，齊平無差跌。
頰相稱上廣，方如師子王，唇色眾嘆美，喻如頻婆果。
兩肩相高顯，前後俱團圓，神光曜眾目，峻美如金山。
瞿曇身諸相，三十二莊嚴，上下體圓滿，如尼拘樹王。
瞿曇身廣長，善住不可嫌，智者常渴仰，樂觀無厭心。
瞿曇功德體，七處俱滿足，皮色常暉鮮，如閻浮檀金。
身毛細柔軟，塵垢無能染，生則輪右旋，相著俱上靡。
發凈色青美，厚滿不偏布，是故瞿曇相，過諸世間姿。
瞿曇身正直，坐立無委曲，馬王陰藏相，亦如大龍王。
脛如鹿王踹，麤細上下均，是故智者觀，無有疲厭心。
手足指網縵，內外常鮮明，甲如赤銅葉，指如銅筯夷平，皮額俱不皺，如珂體圓實。
瞿曇毛細滑，不亂亦不散，宛轉輪右旋，常出諸妙音。
瞿曇毛鮮潔，塵垢不能染，如彼凈琉璃，不為淤泥點。
瞿曇毛滿足，一一次第住，如多楞只草，齊細不相繞。
瞿曇毛細軟，如蜂王腹毛，離病衰老相，發甲不變白。
瞿曇胸相滿，亦如師子坐，如魚如高幢，亦如金剛鉤。
如似立金甕，如畫還復旋，如鉢頭摩花，如珂功德天。
如結加趺坐，一一諸節中，力如那羅延，是故過世間。
瞿曇胸萬字，具足千輻輪，手腳相不異，千輻輪無差。
人主此正是，瞿曇諸小相，二乘及外道，天人皆無等。
大王當知！沙門瞿曇成就如是諸相好身，一切眾生無如此者，是故我言沙門瞿曇無有過失。
大王當知！沙門瞿曇究竟成就大慈心力，能大饒益一切眾生，無有害心。彼大慈心無礙故，無障故，常行故，自然照故，遍至一切世間境界，入諸眾生煩惱使故。大王當知！譬如凈水摩尼寶珠，自體凈故，而能清凈一切濁水。大王當知！沙門瞿曇大慈心水亦復如是，自身清凈，復能清凈一切眾生煩惱淤泥諸見濁水。大王當知！沙門瞿曇畢竟成就如是大慈，是故我言無有過失。而說偈言：
瞿曇大慈悲，遍觀十方界，一切眾生心，無時能舍離，
故名佛世尊，成就大慈心，是故一切智，無有諸過失。
如彼能凈水，如意摩尼珠，以體明凈故，能清諸濁水。
瞿曇亦如是，自性離諸垢，能以慈心水，凈眾生濁心。
大王當知！沙門瞿曇於諸眾生畢竟成就三十二種大悲觀心。何等三十二？一者、沙門瞿曇見諸眾生墜墮癡闇大黑處故，起大悲心；二者、沙門瞿曇見諸眾生墜墮無明所纏窟故，起大悲心；三者、沙門瞿曇見諸眾生墜墮世間大險處故，起大悲心；四者、沙門瞿曇見諸眾生離寂靜處，墮世間故，起大悲心；五者、沙門瞿曇見諸眾生墮大瀑水，隨漂流故，起大悲心；六者、沙門瞿曇見諸眾生墮在顛倒險難大苦處故，起大悲心；七者、沙門瞿曇見諸眾生墮在惡道，離圣道故，起大悲心；八者、沙門瞿曇見諸眾生為大煩惱能縛所縛，常為種種煩惱羅網所纏裹故，起大悲心；九者、沙門瞿曇見諸眾生於諸境界常不可足，不可滿故，起大悲心；十者、沙門瞿曇見諸眾生屬諸愛主，不自在故，起大悲心；十一者、沙門瞿曇見諸眾生常為老死大苦劫害，不生厭故，起大悲心；十二者、沙門瞿曇見諸眾生不離諸疹，為諸一切種種病苦所逼惱故，起大悲心；十三者、沙門瞿曇見諸眾生三火常然，晝夜常燒，常不滅故，起大悲心；十四者、沙門瞿曇見諸眾生下業所纏，增長世間諸苦惱故，起大悲心；十五者、沙門瞿曇見諸眾生常懷驚怖，無安隱心故，起大悲心；十六者、沙門瞿曇見諸眾生少利所纏，忘大過故，起大悲心；十七者、沙門瞿曇見諸眾生為諸種種放逸所醉，無始睡蛇常睡在心，在曠野道常為五陰怨家逐故，起大悲心；十八者、沙門瞿曇見諸眾生常為諸蓋劫善財故，起大悲心；十九者、沙門瞿曇見諸眾生無明覆眼常曀，不見善知識故，起大悲心；二十者、沙門瞿曇見諸眾生常為種種事亂其心，猶如亂絲無理者故，起大悲心；二十一者、沙門瞿曇見諸眾生常在憒鬧，離寂靜故，起大悲心；二十二者、沙門瞿曇見諸眾生常在難處，離無難故，起大悲心；二十三者、沙門瞿曇見諸眾生云何云何，無心生厭離，
起於堅固想，染著不能舍，是故十力者，常起大悲心。
瞿曇見眾生，在有貪海中，利養覆心故，常求愛境界，
貪心如野火，熾然不知足，是故十力者，常起大悲心。
瞿曇見眾生，具造諸苦業，常為諸憂悲，苦惱之所逼，
為拔彼眾生，種種諸惱害，是故十力者，常起大悲心。
瞿曇觀彼，一切眾生界，常起大悲心，是故無過失。
大王當知！沙門瞿曇畢竟成就三念處。
王言：大師！何者如來三念處？
答言：大王！一者、無喜心；二者、無瞋心；三者、無瞋無喜心。
王言：大師！云何無喜心？
答言：大王！無喜心者，沙門瞿曇在眾說法，若有眾生身正恭敬，攝耳不散，隨順受教，如說修行。沙門瞿曇不以為喜，不生踴悅，不生踴躍。何以故？沙門瞿曇舍心平等，安住一心故。
王言：大師！云何無瞋心？
答言：大王！沙門瞿曇在眾說法，若有眾生身不恭敬，耳不專聽，違背圣教，不如說行。沙門瞿曇不生瞋心，亦復不起不忍之心，亦復不生非可信心，亦不生彼違我教心。何以故？沙門瞿曇舍心平等，安住一心故。
王言：大師！云何不喜不瞋心？
答言：大王！沙門瞿曇在眾說法，於其眾中，身正恭敬，攝耳不散，隨順受教，如說修行；有不恭敬，失耳境界，違背圣教，不如說行。沙門瞿曇於此二人不生喜心、踴悅心、踴躍心，不生瞋心，亦復不起不忍之心，亦復不生不可信心，亦不念彼違我教心。何以故？沙門瞿曇舍心平等，安住一心故。大王當知！沙門瞿曇依三念處不染心住，是故我言無有過失。而說偈言：
瞿曇說法中，一心正受者，常住正念故，不起歡喜心。
瞿曇說法中，不正心諦受，常住正念故，亦不起瞋心。
瞿曇說法中，受不受二分，常住平等故，不瞋亦不喜。
大王當知！沙門瞿曇畢竟成就三不護業。
王言：大師！何者如來三不護業？
答言：大王！一者、身業不護；二者、口業不護；三者、意業不護。
王言：大師！云何身業不護？
答言：大王！沙門瞿曇身行清凈，沙門瞿曇無有諸行不清凈者，是故沙門瞿曇不作心念：我身業不清凈。恐畏他知，作心防護。何以故？沙門瞿曇無有身行不清凈故。是名第一身業不護。
王言：大師！云何口業不護？
答言：大王！沙門瞿曇口業清凈，沙門瞿曇無有口業不清凈者，是故沙門瞿曇不作心念：我口業不清凈。恐畏他知，作心防護。何以故？沙門瞿曇無有口業不清凈故。是名第二口業不護。
王言：大師！云何意業不護？
答言：大王！沙門瞿曇意業清凈，沙門瞿曇無有意業不清凈者，是故沙門瞿曇不作心念：我意業不清凈。恐畏他知，作心防護。何以故？沙門瞿曇無有意業不清凈故。是名第三意業不護。大王當知！沙門瞿曇畢竟成就三不護業，是故我言無有過失。而說偈言：
瞿曇三種業，離妄及無記，是故常清凈，出諸護境界。
為諸弟子眾，平等心說法，有過者能除，無過者便攝。
大王當知！沙門瞿曇畢竟成就一切種智清凈。
王言：大師！何者如來一切種智清凈？
答言：大王！沙門瞿曇一切種智清凈有四種：一者、身一切種智清凈；二者、觀一切種智清凈；三者、心一切種智清凈；四者、智一切種智清凈。
王言：大師！云何如來身一切種智清凈？
答言：大王！沙門瞿曇身一切種智清凈者，離諸煩惱，一切習氣皆滅無余，隨意所欲，取舍生退，於一切處身得自在，是名身一切種智清凈。
王言：大師！云何如來觀一切種智清凈？
答言：大王！沙門瞿曇觀一切種智清凈者，於應化身離一切煩惱及煩惱習氣皆滅無余，回轉現沒，一切觀中而得自在，是名觀一切種智清凈。
王言：大師！云何如來心一切種智清凈？
答言：大王！沙門瞿曇心一切種智清凈者，一切煩惱、煩惱習氣及心所染皆悉遠離，心得自在，聚集一切善根滿足，是名心一切種智清凈。
王言：大師！云何如來智一切種智清凈？
答言：大王！沙門瞿曇智一切種智清凈者，一切無明分及諸煩惱、煩惱習氣皆滅無余，一切法中得無障礙自在，是名智一切種智清凈。大王當知！沙門瞿曇畢竟成就如是一切種智清凈，是故我言無有過失。而說偈言：
瞿曇一切智，依止四凈法，是故見無垢，智慧身自在。
瞿曇清凈慧，具足四種智，煩惱習氣滅，是故無過失。