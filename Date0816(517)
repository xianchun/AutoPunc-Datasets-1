客曰：仁所立義，灼然異仆於昔所聞。仆初聞之，乃謂一草、一木、一礫、一塵，各一佛性，各一因果，具足緣、了。若其然者，仆實不忍。何者？草木有生有滅，塵礫隨劫有無，豈唯不能修因得果，亦乃佛性有滅有生。世皆謂此以為無情，故曰無情不應有性。仆乃誤以世所傳習，難仁至理，失之甚矣！過莫大矣！
自從文初立義，乃至四十六問所立之義，善符經宗，灼然異仆於昔所聞無情無佛性也。仆初聞者，即初前來不覺寱云：無情有性。如此則今所聞與昔所聞碩異，所以驚駭。
初聞之時，將謂一草、一木、一礫、一塵各各自有一佛性，修自修他，從因至果，各各具足緣、了二因佛性。若其然者，仆忝尋釋教，薄究根源，實不忍聞斯義。何者？且如草木春生夏長，秋凋冬落，生滅不止，塵礫隨其成、住、壞、空、有、無。若謂無情有性者，非但不能修因得果，亦見佛性有生滅耶？世人皆謂此之草木等為無情，故曰無情不應有性。今聞仁所立義，乃約惟心體具，三無差別，而明無情有佛性。故今悔云：仆乃誤以世所傳習，難仁至理，失之甚矣！過莫大矣！
余曰：子何因猶存無情之名？客曰：乃仆重述初迷之見。今亦粗知仁所立理，只是一一有情心遍性遍，心具性具，猶如虛空，彼彼無礙，彼彼各遍，身土、因果無所增減，故法華云：世間相常住。世間之言，凡圣、因果、依正攝盡。
此文由野客所聞，乃至無情不應有性，是故荊谿重責。前來既信一切法皆正因性，開導情懷已竟，何故猶存無情之名耶？故下野客便云：乃仆重說昔日所迷之見。非謂今日已蒙開導，解佛性矣，復更猶存無情之名也。
重述初迷，指前云仆初聞之文。昔日曾有此迷，今日重述，此乃荊谿核定野客今日之見，不可混濫。今則不然，亦粗知仁所立理矣，不出具遍之旨，即前文今立眾生正因體遍，經文亦以虛空譬之，及故達惟心，了體具者，焉有異同、三無差別、果性身土沾於瓦石等義也。今先點其大意，然後消釋。
問：今文正是領解無情有佛性，何故卻云只是一一有情心遍性遍乃至攝盡？如此則正同孤山顯性云：此文既一一有情心遍，云何輒云身土自具三千耶？
文若爾，則正合孤山觀心具三千，獨頭之色不具三千耶？
答：若能洞見生、佛、依、正一念具足，一塵不虧，直下現成，本來同體，只緣眾生惑於知見，妄自分別，所以色心派分依正，角立分情無情，此乃眾生情想，誠非佛性有殊。祖師正要就迷點示眾生，所以多約有情之心示佛性遍，故多云色即於心。又欲從於近要成內觀義，故且約惟心而說。孤山不達此義，但見祖師一文一義約心論遍，便謂色不具三千耶？故十義書云：上人堅據金錍心具三千談佛性者，蓋由彼文正顯佛性遍義。以佛約有情說故，多明色即於心。故知，若信諸色即心，則成無情有於佛性義也。亦為成於內觀義故，故且約惟心而論。以諸教文正被下界眾生故，多明唯識也。非謂彼一向攝歸一邊。如生佛依正，一塵不虧之文，如何作色遍。遍有二種：一、寬廣遍；二、即狹遍。所以造通於四，變義唯二，即是唯圓及別後位。故藏、通造六，別、圓造十。此六及十，括大小乘教法罄盡。由觀解異故，十與六各分二別。藏見六實，通見無生，別見前後生滅，圓見事理一念具足。論生兩教似等，明具別教不詮，種具等義非此可述。故別佛性滅九方見，圓人即達九界三道，即見圓伊三德體遍。
次答遍造等義，故言牒上問云言心造等。心造出於華嚴，謂一切惟心造，心變出於楞伽，謂不思議熏、不思議變，故曰咸出大宗。大宗，即大教也。變義唯二，造通於四，是則造之為言，通於小乘，雖有其言，而無其變造之理。又諸乘中，凡明於造，必造正、造依，其名雖同，至於能造之有共、別，所造復殊，義亦少異。藏、通論於業惑構造，別、圓明隨緣變造，即、不即異。
共造依報者，三界苦域，六道同業，共造也。各造正報者，六道苦樂升沈之異也。共造正報者，如因中同修人業，故共感人身也。以業有重輕，故貧富、窟宅、勝劣之不等也。人界既爾，余界準知。
眾生迷故，雖有如上之異，莫非正因緣所生之法，非彼邪外所計，故曰眾生迷故，或計自然及梵天等造，謂自爾而然，非由業力所造所成。梵天等者，或計梵天為能生萬物之主，及為一切眾生之父，以光音天初生梵世，故大經云：梵天、自在天、八臂天，乃至微塵，法及非法，是造化主。微塵，即眾塵和合而成，以皆計能生萬物故也。如涅盤疏釋。
或謂情、無情者，彼但見已造之末有情、無情而已，殊不知元由性變，故生差別之見，而分依正之殊，情、無情隔矣。如此小別，應須楞伽心變而甄之，故云造名猶通，應云心變。然變名復通者，有心生論變、心具論變，故心變復通，應云體具。具則具於圓矣，故譴之曰以無始來等。此以遍義釋具，以無始來未起念時，體本周圓，三千心色融攝無遺，舉一全收，三無差別。佛得此故，身土相即，一多無礙，生具此故，如佛身土，亦即一切。如此則知即變而具，即具而變，方稱圓旨。
記主於此復明二種之遍，以顯體具不出各具、互具之義。以即狹言之，即各具義；以寬廣言之，即互具義。北峰曰：我心之體，本具三千，十方生佛，即心而是。即狹遍也。我心之體既具三千，十方生佛是我心體。寬廣遍也。故輔行云：又復學者縱知內心具三千法，不知我心遍彼三千，彼彼三千互遍亦爾。此是各具、互具之正文。以三法各具三千言之，似有凡、圣、高、下，究論法體，生佛乃具我心之法，我心亦具生佛之法，故名互具。是則於生佛具處是我心，寬廣遍；我心具處是生佛，寬廣遍，故云我心遍彼三千，彼彼三千互遍也。故知二遍之文釋成具、造之義矣。
所以下，以四教結前造遍等。故藏、通下，先釋造通於四。通名曰造，而界內外有造六、造十之異，以之搜括大小乘教，罄無所遺。又復隨教異解，故有事理即異之別。所以藏見六實，則六凡依正從事而觀，皆實有也。
通見無生者，境不異前，但約即理，故知幻化悉無生也。別亦從事約離言之，故十界三諦次第破顯也。圓人不唯得理，亦達於事，若事若理，一念具足，無非法界。而特云一念者，蓋言不前不後，俱時而具。一字圓旨見於此矣。所以四教觀法有析法、體法、次第、一心之異。
論生兩教似等，明具別教不詮者，別雖論生，似與圓同，若曰即具而生，別遠不逮，況即具之旨，惟圓而已。種具等義者，謂若欲委明性類等種，以辯兩教具不具等，非此可以具述。別人由此，所以佛性滅九方見，圓人從初，不同四眼二智所見差別。初心即依佛眼佛智，用上品寂光而為觀體，即所見處，九界即遮那，三道即三德，無所往而不見佛性矣，況後位乎？所以即具唯圓及別後位。
客曰：如何能攝依正、因果？余曰：一家所立不思議境，於一念中，理具三千，故曰念中具有因果、凡圣、大小、依正、自他，故所變處無非三千。而此三千，性是中理，不當有無，有無自爾。何以故？俱實相故。實相法爾，具足諸法，諸法法爾，性本無生。故雖三千，有而不有，共而不雜，離亦不分，雖一一遍，亦無所在。
然此野客問者，由前荊谿云若不善余一家宗途，安能遍括教行、事理，為初心觀首，以至明於具遍之義，故復申問二。答中，於一念理，具三千者，由前言云圓見事理，一念具足，故以圓詮一念即具事理三千釋之。前云不思議境，正是理造三千，以止觀正意，唯觀理具。故輔行云：但觀理具，俱破俱立，俱是法界。故所變處即全理成事造三千也。而云三千者，點上三千。性是中理，不當有無，雙遮二邊也。有無自爾，雙照二邊以結成三諦也。三千者，通體也；三諦者，體上之德相。由此三千之性，妙不決定，當處皆空，全體即假，二邊叵得，中道不存，不可以一求，不可以三取，不縱不橫，絕思絕議，是以摩訶止觀不思議境後，歷界如等，一一三諦結之。故今亦曰而此三千，性是中理等，此四句標也。
次何以故三字，徵起。俱實相故下，釋成上文三千之性是中理者，由俱實故。實相法爾，具足諸法，即有自爾也。諸法法爾，性本無生，即空自爾也。故雖三千下，結成上文。云有而不有，謂雖有三千，體是中道，中道寂滅，雙遮二邊也。共而不雜者，三千雖同居一念，十界因果不相混濫也。離亦不分者，十界因果雖異，而理體本來融妙也。雖一一遍者，三諦無非遍一切處，雖遍一切，亦無所在也。如是則終日同趣，終日不失。
客曰：其理必然，仆深仰之。此為憑教，為通依諸部，為專在一經？余曰：斯問甚善！能使其理永永不朽。雖則通依一切大部，指的妙境出自法華，故初，佛嘆十方三世諸佛所得微妙難解之法，所謂諸法實相，如是相等。當知如是相等，即是轉釋諸法實相。以諸法故，故有相等；以實相故，相等皆是。實相無相，相等皆如。
理者，即上三千世間俱空、假、中之旨，可謂盡善矣，所以深仰。為憑教，客既仰信，復問此之妙境三千，必憑教而立。若通憑教，為通依諸部，為專在一經？
答中先稱客問之善，能使其理不朽也。雖則通依一切大部者，如華嚴心造十界，大經、大論三種世間等，如云散引諸文，該乎一代等。指的妙境出自法華，先德云：大師依妙經十如是，并大經、大論立三世間。金錍云：雖則通依一切大部，指的妙境出自法華。應知法華以前諸大乘經雖說諸法實相，非是彰灼談此妙境，以未開顯聲聞、緣覺及偏菩薩九界十如具佛界十如故。文良由十如為今經三周開權顯實正體，以由開顯，所以十界互具互融。前諸部文兼但對帶，以未開故，推功歸此，故曰指的妙境出自法華，故正示所依，故文句云：諸法實相下，即甚深境界。
今明此境為二：初一句略標權實章，次十句廣釋權實相。今云轉釋者，即三轉讀文之轉也。以諸法下，即出轉釋之相，所以文句初謂之略標，次謂之廣釋也。以諸法故，假也；以實相故，中也；實相無相，空也。故指要云：三德三諦之三千。而文中轉釋三觀不次第者，從義便故也。
客曰：云何三千？余曰：實相必諸法，諸法必十如，十如必十界，十界必身土。又依大經及以大論立三世間，故有三千，具如止觀及廣記中，故知因果、凡圣具三千，是故嘆云：唯佛與佛乃能究盡，十方世界稻麻二乘、如河沙不退菩薩，并不能知斯義少分。即指前之七種人也。是故身子三請殷勤，十方三世諸佛開顯，釋迦仰同，無復異趣。大車譬此；宿世示此；壽量久本唯證於此；根敗適復，獲記由此；菩薩疑除，損生增道，始初發心，終訖補處，豈有余途，并托於此。由前四時，兼、但、對、帶，部非究竟，故推功法華。涅盤兼權，意如前說。
問既聞三千之語，又聞十如所憑之文，未曉所以結成者，故於是問曰：云何三千？而答以實相必諸法等。此言三千，是其總名；界、如、身土，名下之別法。而一一法皆言必者，以實相必具諸法，理必有事。諸法必十如，事必有因果也。十如必十界，因果之法必該善惡、凡圣也。十界必身土，正報之身必有所依之土也。故前舉十如之言，則已具三千。何者？蓋十如無別法，必約十界分別。十界互具，既成百界，百界十如乃成千法，以此千法歷於依正、假實，此三千所以必備也。但文有隱顯，故三種世間又不如大經、大論之顯著也。故借彼文助顯而結成之，非謂三千亦出彼文也。不然，何謂妙境出自法華乎？若大經等文，如止觀及記所引。
故知因果、凡圣具三千者，上約因心以示，故因等是所具法，今推廣言之，則因果、凡圣皆為能具。言具者，之言常，故知若因若果、若凡若圣，無往而不具三千，亦無往而不攝矣。開顯妙談，豈有圓頓更過於此？大事因緣，如是而已。
是故嘆云者，以由諸法實相、三千妙境該於修德之極，徹於性德之源，三惑凈盡，三德極圓，佛眼、種智乃能究盡，其理然也。七方便人於法華前雖如稻麥、河沙，以其但空偏假之智眼，烏能知斯義之少分者哉？所以身子三請者，以未解此三千實相故也。
諸佛開顯，顯此三千實相故也。諸佛既爾，釋迦亦然，故曰仰同。故經云：唯佛與佛乃能究盡。大車譬此者，為中根人譬此也。宿世因緣者，為下根人示此也。三周開顯，跡化既爾，塵劫之前，壽量久本證非如非異，亦唯此也。此就應邊而說。二乘在昔，菩提心死，譬猶根敗。今聞跡中開顯，根敗適復，獲八相記者，由此三千實相故也。菩薩於跡於本，斷疑生信，損生增道，始自發心，終於補處，并托此三千實相故也。此就機邊而明。若機若應，若法若喻，本證跡施，無不本此三千實相者也。
通而言之，前四時中，唯除鹿苑，顯露無圓。乳及二酥，圓人自妙，但猶兼、但、對、帶，部未純一，權實相隔，大小殊途，既非究竟，故推功法華開顯之妙也。涅盤兼權為末代，故味同醍醐，應無二別也。
當知一乘十觀，即法華三昧之正體也，普現色身之所依也，正因佛性由之果用，緣、了行性由之能顯，性德緣、了所開發也，涅盤真伊之所喻也，法華大車之所至也。諸大乘意，準例可知。子得聞之，可謂久種，勤而習之，無使焦敗。愿未來世諸佛會中與子相遇！
一乘十觀者，以此十觀但是一不思議觀、不思議境，為對根殊，故觀列十。雖列於十，乃至離愛不離妙境。以初妙境為下九乘所依，故喻以大車即一乘也，故曰一乘十觀。且三千妙體既本於此經，故十乘觀法還即法華三昧妙義之正體，以實相理，從所發定言之，故云三昧。然今以妙境為三昧之正體，而妙記以止觀三昧為筌罤。蓋筌罤從行，正體約理故也。此三昧正體亦為普現色身之所依，所以諸佛果上遍應大用，如觀音現身說法等事，皆依於此理。如曰諸佛若斷性惡，普現色身從何而立？蓋性惡即三千故。
正因佛性等者，此又言修性三法，由此一念三千，故能為體為用，成性成修。所以正因即之起果上三千之用，緣、了即之而能顯於性德三千。而此緣、了全由性德之所開發，是故三因莫非性也。如是之義，本於性德，而顯於修成。修非性無以發，性非修無以彰，體、用等義莫不皆然。是則三因為因，全顯於果，果即三德，故為涅盤真伊之所喻也。而果必由因，則法華大車之所至也。至則道場所證之法，故例諸大乘，亦無出此理。如前一代教中已多顯頓是也，故曰準例可知。子得聞之者，結示功歸久種，仍為熟脫之緣，愈彰此道之不輕也。
於是野客悲喜交集曰：投身莫報，粉骨寧酬？唯以此義隨方轉說，以報所聞，如何？余曰：佛有誠誡，自可為規。經云：若但贊佛乘，眾生沒在苦。我寧不說法，疾入於涅盤。尋思方便，先小後大，此乃以偏助圓，方可為說。又云：當來世惡人，破法墮惡道。志求佛道者，廣贊一乘道。此即簡人，方可為說。然末代施化，復未知根，亦可如安樂行中，但以大答，亦可如不輕、喜根而強毒之。故首楞嚴中，聞生謗者，後終獲益。如人倒地，還從地起。應運大悲，無惱他說。子應從容觀時進否，將護彼意，順佛本懷。
或科此下為流通，無不可者，恐濫三分，故不必爾。投身者，如涅盤第十三，釋迦去世作婆羅門，雪山修道，帝釋化為羅剎，說半偈，菩薩舍身，求後半偈。既得，以書石壁，即上樹自投，從樹下來至地。羅剎後復本形贊嘆。粉骨者，如大品薩陀波侖欲求般若，七日七夜悲泣。空中告曰：佛子！東行五百由旬，香城有菩薩，名曇無竭，一日三時說般若。自賣身，帝釋化為婆羅門買骨髓，時波侖以刀出髓。此并顯恩大難酬也。
夫恩莫大乎生吾法身，而色身次之。蓋今佛性之旨雖遍示無情，實全於圓解，故法身得生，此大恩所以難報也。若報大恩，莫若流通此道，轉教眾生，如云：若不傳法化眾生，必竟無能報恩者。故今效之。但流通說法為不易故，復示其規焉，故曰佛有誠誡等。
佛世監機，須先小後大，此以偏圓分大小也。若佛滅後，有知根、不知根性者。不知根者，得以揀人為說，故曰當來世惡人等。其不知根者，又有二例：或如，但以大答，即但以大乘而為解說，雖於小無近益，而不失於大緣；或如不輕、喜根而強毒之，且為成其遠因久種，故雖謗法墮苦，不暇恤也。
不輕，如法華。喜根，文出大論，云：喜根菩薩說瞋恚即是道，勝意比丘云是邪說，而罵喜根。喜根念彼恐謗法及墮苦，廣說偈云婬欲即是道，瞋恚亦復然等。勝意大罵，生陷地獄，經無數劫，由前謗種，亦得成佛。此乃強毒，令成大乘。大乘若發，能破無明，因其強毒，故引楞嚴文以釋疑妨。蓋墮苦有終出之時，而乘種不可失故也。不然，則差機惱他之說，何傳法利人之有耶？故應運大悲心，無惱他說，然後可爾。雖然，此且示大途而已。若夫從容適宜，觀時進否，則不專於此，亦當將護彼意，即所謂無惱說。順佛本懷，即應運大悲也。
若有眾生未稟教者，來至汝所，先當語云：汝無始來唯有煩惱、業、苦而已。即此全是理性三因。由未發心，未曾加行，故性緣、了同名正因，故云眾生皆有正性。既信己心有此性已，次示此性非內外，遍虛空，同諸佛，等法界。既信遍已，次示遍具。既同諸佛，等於法界，故此遍性具諸佛之身，一身一切身，如諸佛之感土，一土一切土。身土相即，身說土說，大小一多亦復如是。有彼性故，故名有性。
此眾生雖未稟權實教，然其來也，則已成機。唯當依今大乘，示以三種之義，故誡語云汝無始來等煩惱、業、苦，即本有三種理性三因，即三理元遍，指修即性，波為水種，即性種也。由了因未曾發心，緣因未曾加行，性雖具三，以在迷故，開乃成合，故但同名理性正因而已。
一切眾生皆有此性，即與上文今立眾生正因體遍，其義正齊。次示性遍，既已信己心有此性已，還示此性非內根，非外塵，猶如虛空，亦非內外，遍一切處，心、佛、眾生三無差別，故同諸佛。性遍虛空，體稱法界，法界無外，性亦無外，故等法界，此示體量也。次示性具者，上既示遍義，故即遍論具。若但論遍不論具者，非圓遍也。二者相即，方名圓遍、圓具也，故即前遍名具，故曰故此遍性具諸佛之身等，即上文故於性中點示體具，即此遍性具諸佛之身，一身一切身，一土一切土，身土相即，亦可云：一身一切土，一土一切身。身說土說，大小無礙，一多自在，故今即此遍性，平等具足，絲毫不虧，三無差別，故曰亦復如是。
所謂眾生有佛性者，由有彼果人之性故也，故曰有彼性故，故名有性。具體本同，體德備矣。若了此遍具之旨，則妙解佛性，體如虛空，無有罣礙，不隔情與無情也。
若世人云，眾生唯有清凈之性，加修萬行，為功用體，故至果時方有大用。此乃佛有眾生之性，不名眾生有佛性也。三無差別，斯言有徵，寄言說者，勿負斯教。若言眾生有正因性，與法身等，不與報、化等者，還成眾生與眾生等。何者？若除報、化，猶是眾生。若言等於有報、化之法身，其如法身，非報、化外。以是言之，故須悉等。
承上先示種性，次示體遍，三示體具之後，而斥他非。正由世人不了種性等義，故因斥之。所以初計謂眾生惟有清凈之性者，此即旁遮偏指清凈真如。故四明云：正為顯圓妄染即佛性義，旁遮偏指清凈真如。此斷盡金錍一書矣。他既失於迷染三道即佛性，是不知種性義，所以不能全性起修，是故須用外加萬行之功，為果上功用之體，逮至果時方有其用。非全性起修，既不具德，則成佛有眾生之性，不名眾生有佛性也，豈非以性凈之佛而具眾生？故得斥云此乃佛有眾生之性。此且一往云爾，彼尚不善生具佛性，豈達三無差別？故引華嚴以證其失。
斯言有徵者，謂此之經文可以證驗今佛性義。若不準者，則負於斯教也。其次，縱其轉計若言眾生但有正性，與法身等等者，理體法身何往不可？若不與報、化等，則不惟眾生自等眾生，抑不知體遍義。何以故？以向示體遍，必同諸佛，等法界。若除報、化，猶是眾生，何同之有？又次轉計若言等，是斥其不知體德也。若知法身體德圓具，一身一切身以例報、化，亦悉應然，必不偏計等於有報、化之法身而已。故結斥云：故須悉等。蓋法身非報、化外，三身無二無別故也。
今此示有，是示種性；示遍，是示體量；示具，是示體德。既示三已，次令緣於一體三寶，發四弘誓，進受菩薩清凈律儀，一一緣向理性三因，修行填誓，如向所聞，種必相續，世世生處，以人天身，佛會再聞，而得解脫。
只一心體，體是佛性，具足三義：曰種、曰量、曰德。以此心因是三道本，指波即水，有能生義，為三種德，故曰種性。以此心體本來周遍，一切不隔，無有罣礙，同佛如空，故曰體量。以此心體，性本圓具，身土、因果無有缺減，生佛無差，故曰體德。以此格彼，則偏指真如者，一無有焉。義雖有三，要而言之，只一性具。不了此者，一切俱失，故曰只一具字，彌顯今宗。記主至此，既為示此三已，復令示其依解立行，依此而緣於一體三寶，據此而發於無作四弘，進受菩薩律儀，復令一一緣向理性三因。三因者，即所緣三寶之勝境，迷悟同源，生佛一致故也。托此起行，則六度萬行，一一無作，以茲行山，填於愿海，行愿相資，當當來世，終期克獲勝果。而云如向所聞，種必相續等者，蓋聞而種，種必相續，自此聞法稟戒，二者俱急，不失人天，佛會再聞，而得解脫。
若已稟方便教者，若聞若行，若伏若斷，隨其所得，點示體具，故經云：汝等所行，是菩薩道。故法華中，五章開權，一一但云是法皆為一佛乘，故眾生聞已，皆得種智。
此人已稟權教，而云若聞若行，若伏若斷，即三教內外凡及小中圣所得亦不出但空偏假而已。應準法華開顯之意，從容觀時，點示以三千實相體具之旨。倘曰觀時或否，亦勿惱他為說，故引經二開權文為證。
散心講授者，隨宜設化。
此人雖亦憑教講授，而圓解尚昧，內慧不明，於一家圓具境觀未得其所以說，蓋文字法師之流，亦應從容觀時，隨宜而設化之。
一種觀心者，從心示之。
此人雖習觀心，即白首論心，或謂即心是佛。及上慢暗證之流，不了心具者，彼既偏習觀心，故令觀時進否，但從心以示其體具之旨。若知體具，內觀自明。
若憚教生諍競者，應當語云：聞已成種，不敢輕汝，汝等行道，皆當作佛。
憚教直不受耳。若諍競，則又因聞大法，非彼所堪，從而起諍毀謗者，當如上不輕、喜根強毒之可也。雖無近益，而有遠種。雖因謗墮，後終得脫也。
故大師判教末云：佛法不思議，唯教相難解，二乘及菩薩，尚所不能測，何況諸凡夫，而欲判此事。譬如生盲人，分別日輪相，欲判虛空界，一切諸色像，而言了達者，畢竟無是事。是故有智者，各生慚愧心，自責無明暗，舍戲論諍競。大師親證判已，尚自謙喻後輩。余今準此一家宗途，獎導於子，非師己見，子亦順教，如是流行。
此凈名文，後大師說偈也。柏庭云：既誡隨機而授道矣。是故以此道，合其順教道，流行通於後世也。因復引大師判教結勸之文，兼己以諭之，使彼舍己見，唯理是從，不可諍競，忘我利物，則化導之功大矣。
佛法者，心法也。由心法妙故，佛法所以不可思議。教相，又乃吾佛設教被機之相，惟其機緣差別，是故教相難解。如曰是諸佛境界，尚非等覺已還所知，豈三乘凡圣所能測哉？故吾祖明誡勖之，深有所以也。
野客於是歡喜頂受，自爾永劫唯奉持之，所在宣弘，不違尊命。斂容再拜，安庠而出。忽然夢覺，問者、答者、所問、所答，都無所得。
客既歡喜，領命弘持，其於弘持也，非三軌可乎？故其斂容也，亦非向來麤獷之時，蓋已得之於柔忍矣；故其再拜也，非向來不之時，蓋已得之於大慈矣；故其安詳也，則非向來平立之時，蓋已得之於法空矣。
所在弘宣，或以偈結云：我祖毗陵師，嘗以夢說夢。夢事不可思，了夢本不實。誰為夢覺者？覺夢兩無有。誰問有誰答？問答了無得，我亦無所得，復以夢圓夢。愿以幻夢思，回施諸眾生，同入三摩地，頓空如夢幻。野客既已領命，弘持夢境於是罷論而無所得。然則無得而得，得之於心，得之無得，亦得於心。其於教部權實、佛性進否之旨，洞然於胸中矣，又何偏權之疑哉？
金錍釋文，蓮居僅存，宋人手書梵本，其不墜者，如綫矣。乃先師紹覺講主所珍，欲廣流通，未竟斯志。念復依師以來，親炙其學不厭，誨不倦者，二十年如一日。墓木雖拱，中心無忘，幸值初度，刻此以畢師愿。其本末二文，先未合帙，欲便於覽者，籍玄箸、新伊二兄合會焉，更質於尊宿同志校閱方梓，選徑山第一書刻，謀始於仲春佛涅盤日，於本年孟夏佛誕日告成。盧復記。
維時承應甲午中夏下旬，聊應蒙求，屮屮訓之，謹白可畏。愿緣此書，為善友，同遇錍毉，速決眼瞙，亦決他耳。