潭州溈山靈佑禪師，福州長谿趙氏子。年十五出家，依本郡建善寺法常律師剃發，於杭州龍興寺究大小乘教。二十三游江西，參百丈，丈一見，許之入室，遂居參學之首。
侍立次，丈問：誰？
師曰：某甲。
丈曰：汝撥爐中有火否？
師撥之，曰：無火。
丈躬起，深撥，得少火，舉以示之曰：汝道無，這個呢？
師由是發悟，禮謝，陳其所解，丈曰：此乃暫時岐路耳。經云：欲識佛性義，當觀時節因緣。時節既至，如迷忽悟，如忘忽憶，方省己物不從他得。故祖師云：悟了同未悟，無心亦無法。秖是無虛妄凡圣等心，本來心法元自備足。汝今既爾，善自護持。
次日，同百丈入山作務，丈曰：將得火來麼？
師曰：將得來。
丈曰：在甚處？師乃拈一枝柴吹兩吹，度與百丈。
丈曰：如蟲御木。
司馬頭陀自湖南來，謂丈曰：頃在湖南尋得一山，名大溈，是一千五百人善知識所居之處。
丈曰：老僧住得否？
陀曰：非和尚所居。
丈曰：何也？
陀曰：和尚是骨人，彼是肉山，設居，徒不盈千。
丈曰：吾眾中莫有人住得否？
陀曰：待歷觀之。
時華林覺為第一座，丈令侍者請至，問曰：此人如何？
陀請謦欬一聲，行數步，陀曰：不可。
丈又令喚師，師時為典座，陀一見，乃曰：此正是溈山主人也。
丈是夜召師入室，囑曰：吾化緣在此，溈山勝境，汝當居之，嗣續吾宗，廣度後學。
而華林聞之，曰：某甲忝居上首，典座何得住持？
丈曰：若能對眾下得一語出格，當與住持。即指凈瓶問曰：不得喚作凈瓶，汝喚作甚麼？
林曰：不可喚作木也。
丈乃問師，師踢倒凈瓶，便出去，丈笑曰：第一座輸卻山子也。師遂往焉。
是山峭絕，敻無人煙，猿猱為伍，橡栗充食。經於五七載，絕無來者。師自念言：我本住持為利益於人，既絕往還，自善何濟？即舍庵而欲他往。行至山口，見蛇虎狼豹交橫在路，師曰：汝等諸獸不用攔吾行路，吾若於此山有緣，汝等各自散去；吾若無緣，汝等不用動，吾從路過，一任汝吃。言訖，蟲虎四散而去，師乃回庵。
芭蕉徹作此相拓呈之，又曰：說也說了也，注也注了也，悟取好。乃述偈曰：
不是溈山不是牛，一身兩號實難酬。
離卻兩頭應須道，如何道得出常流。
師敷揚宗教凡四十余年，達者不可勝數。大中七年正月九日，盥漱敷坐，怡然而寂，壽八十三，臘六十四，諡大圓禪師。
袁州仰山慧寂通智禪師，韶州懷化葉氏子。年九歲，於廣州和安寺投通禪師出家。十四歲父母取歸，欲與婚媾。師不從，遂斷手二指，跪致父母前，誓求正法，以答劬勞。父母乃許，再詣通處，而得披剃。未登具，即游方。初謁耽源，已悟元旨，後參溈山，遂升堂奧。
耽源謂師曰：國師當時傳得六代祖師圓相共九十七個，授與老僧，乃曰：吾滅後三十年，南方有一沙彌到來，大興此教，次第傳受，無令斷絕。我今付汝，汝當奉持。遂將其本過與師，師接得一覽，便將火燒卻。
耽源一日問：前來諸相，甚宜秘惜。
師曰：當時看了便燒卻也。
源曰：吾此法門，無人能會，唯先師及諸祖師諸大圣人方可委悉，子何得焚之？
師曰：慧寂一覽，已知其意，但用得，不可執本也。
源曰：然雖如此，於子即得，後人信之不及。
師曰：和尚若要，重錄不難。即重集一本呈上，更無遺失。
源曰：然。
耽源上堂，師出眾作此相，以手拓呈了，卻叉手立，源以兩手相交，作拳示之；師進前三步，作女人拜，源點頭，師便禮拜。
師浣衲次，耽源曰：正恁麼時作麼生？
師曰：正恁麼時向甚麼處見？
後參溈山，溈問：汝是有主沙彌？無主沙彌？
師曰：有主。
曰：主在甚麼處？師從西過東立，溈異之。
師問：如何是真佛住處？
溈曰：以思無思之妙，返思靈焰之無窮。思盡還源，性相常住，事理不二，真佛如如。師於言下頓悟，自此執侍前後，盤桓十五載。
後參巖頭，頭舉起拂子，師展坐具，巖拈拂子置背後，師將坐具搭肩上而出，巖曰：我不肯汝放，秖肯汝收。
掃地次，溈問：塵非掃得，空不自生。如何是塵非掃得？師掃地一下。
溈曰：如何是空不自生？師指自身，又指溈。
溈曰：塵非掃得，空不自生，離此二途，又作麼生？師又掃地一下，又指自身，并指溈。
溈一日指田問師：這邱田，那頭高，這頭低。
師曰：卻是這頭高，那頭低。
溈曰：你若不信，向中間立看兩頭。
師曰：不必立中間，亦莫住兩頭。
溈曰：若如是著水看，水能平物。
師曰：水亦無定，但高處高平，低處低平。溈便休。
有施主送絹與溈山，師問：和尚受施主如是供養，將何報答？溈敲禪床示之。
師曰：和尚何得將眾人物作自己用？
師在溈山為直歲，作務歸，溈問：什麼處去來？
師曰：田中來。
溈曰：田中多少人？師插鍬叉手。
溈曰：今日南山大有人刈茅。師拔鍬便行。
師在溈山牧牛時，踢天泰上座問曰：一毛頭師子現即不問，百億師子現又作麼生？師便騎牛歸。
侍立溈山次，舉前話方了，卻見泰來，師曰：便是這個上座。
溈遂問：百億毛頭百億師子現，豈不是上座道？
泰曰：是。
師曰：正當現時，毛前現？毛後現？
泰曰：現時不說前後。溈山大笑。
師曰：師子腰折也。便下去。
一日，第一座舉起拂子曰：若人作得道理即與之。
師曰：某甲作得道理，還得否？
座曰：但作得道理便得。師乃掣將拂子去。
一日，雨下，天性上座謂師曰：好雨！
師曰：好在什麼處？性無語。
師曰：某甲卻道得。
性曰：好在甚麼處？師指雨，性又無語。
師曰：何得大智而默？
師隨溈山游山，到磐陀石上坐。師侍立次，忽鵶銜一紅柿落在面前，溈拾與師，師接得，洗了度與溈，溈曰：子甚處得來？
師曰：此是和尚道德所感。
溈曰：汝也不得無分。即分半與師。
溈山問師：忽有人問汝，汝作麼生只對？
師曰：東寺師叔若在，某甲不致寂寞。
溈曰：放汝一個不只對罪。
師曰：生之與殺，只在一言。
溈曰：不負汝見，別有人不肯。
師曰：阿誰？
溈指露柱曰：這個。
師曰：道甚麼？
溈曰：道甚麼？
師曰：白鼠推遷，銀臺不變。
師問溈山：大用現前，請師辨白。溈山下座歸方丈，師隨後入。
溈問：子適來問什麼話？
師再舉，溈曰：還記得吾答語否？
師曰：記得。
溈曰：你試舉看。師便珍重出去。
溈曰：錯。
師回首曰：閑師弟若來，莫道某甲無語好。
師問東寺曰：借一路過那邊，還得否？
寺曰：大凡沙門不可秖一路也，別更有麼？
師良久，寺卻問：借一路過那邊，得否？
師曰：大凡沙門不可秖一路也，別更有麼？
寺曰：秖有此。
師曰：大唐天子決定姓金。
師在溈山前坡牧牛次，見一僧上山，不久便下來，師乃問：上座！何不且留山中？
僧曰：秖為因緣不契。
師曰：有何因緣？試舉看。
曰：和尚問某名甚麼，某答歸真。和尚曰歸真何在，某甲無對。
師曰：上座卻回，向和尚道：某甲道得也。和尚問：作麼生道？但曰：眼、耳、鼻。
僧回，一如所教，溈曰：脫空謾語漢！此是五百人善知識語。
師臥次，夢入彌勒內院，眾堂中諸位皆足，惟第二位空，師遂就座，有一尊者白槌曰：今當第二座說法。
師起，白槌曰：摩訶衍法，離四句，絕百非。諦聽！諦聽！眾皆散去。及覺，舉似溈，溈曰：子已入圣位。師便禮拜。
師侍溈行次，忽見前面塵起，溈曰：面前是甚麼？師近前看了，卻作此相，溈點頭。
溈山示眾曰：一切眾生皆無佛性。
鹽官示眾曰：一切眾生皆有佛性。
鹽官有二僧往探問，既到溈山，聞溈山舉揚，莫測其涯，若生輕慢。因一日與師言話次，乃勸曰：師兄須是勤學佛法，不得容易。
師乃作此相，以手拓呈了，卻拋向背後，遂展兩手就二僧索，二僧罔措。師曰：吾兄直須勤學佛法，不得容易。便起去。
時二僧卻回鹽官，行三十里，一僧忽然有省，乃曰：當知溈山道：一切眾生皆無佛性。信之不錯。便回溈山。
一僧更前行數里，因過水忽然有省，自嘆曰：溈山道：一切眾生皆無佛性。灼然有。他恁麼道，亦回溈山，久依法席。
溈山同師牧牛次，溈曰：此中還有菩薩也無？
師曰：有。
溈曰：汝見那個是？試指出看。
師曰：和尚疑那個不是？試指出看。溈便休。
師送果子上溈山，溈接得，問：子甚麼處得來？
師曰：家園底。
溈曰：堪吃也未？
師曰：未敢嘗，先獻和尚。
溈曰：是阿誰底？
師曰：慧寂底。
溈曰：既是子底，因甚麼教我先嘗？
師曰：和尚嘗千嘗萬。
溈便吃，曰：猶帶酸澀在。
師曰：酸澀莫非自知。溈不答。
赤干行者聞鐘聲，乃問：有耳打鐘？無耳打鐘？
師曰：汝但問，莫愁我答不得。
干曰：早個問了也。
師喝曰：去！
師夏末問訊溈山次，溈曰：子一夏不見上來，在下面作何所務？
師曰：某甲在下面鉏得一片畬，下得一籮種。
溈曰：子今夏不虛過。
師卻問：未審和尚一夏之中作何所務？
溈曰：日中一食，夜後一寢。
師曰：和尚今夏亦不虛過。道了，乃吐舌。
溈曰：寂子何得自傷己命？
溈山一日見師來，即以兩手相交過，各撥三下，卻豎一指；師亦以兩手相交過，各撥三下，卻向胸前仰一手，覆一手，以目瞻視，溈山休去。
溈山餧鵶生飯，回頭見師，曰：今日為伊上堂一上。
師曰：某甲隨例得聞。
溈曰：聞底事作麼生？
師曰：鵶作鵶鳴，鵲作鵲噪。
溈曰：爭奈聲色何！
師曰：和尚適來道甚麼？
溈曰：我秖道：為伊上堂一上。
曰：為甚麼喚作聲色？
溈曰：雖然如此，驗過也無妨。
師曰：大事因緣又作麼生驗？溈豎起拳。
師曰：終是指東畫西。
溈曰：子適來問甚麼？
師曰：問和尚大事因緣。
溈曰：為甚麼喚作指東畫西？
師曰：為著聲色故，某甲所以問過。
溈曰：并未曉了此事。
師曰：如何得曉了此事？
溈曰：寂子聲色，老僧東西。
師曰：一月千江，體不分水。
溈曰：應須與麼始得。
師曰：如金與金，終無異色，豈有異名？
溈曰：作麼生是無異名底道理？
師曰：瓶、盤、釵、釧、券、盂、盆。
溈曰：寂子說禪如師子吼，驚散狐狼野干之屬。
師後開法王莽山，問僧：近離甚處？
曰：廬山。
師曰：曾到五老峰麼？
曰：不曾到。
師曰：闍黎不曾游山。
上堂：汝等諸人，各自回光返照，莫記吾言。汝無始劫來，背明投暗，妄想根深，卒難頓拔。所以假設方便，奪汝麤識，如將黃葉止啼，有甚麼是處？亦如人將百種貨物與金寶作一舖貨賣，秖擬輕重來機。所以道：石頭是真金舖，我這是雜貨舖。有人來覓鼠糞，我亦拈與他；來覓真金，我亦拈與他。
時有僧問：鼠糞即不要，請和尚真金。
師曰：囓鏃擬開口，驢年亦不會。僧無對。
師曰：索喚，則有交易；不索喚，則無。我若說禪宗，身邊要一人相伴亦無，豈況有五百七百眾邪？我若東說西說，則爭頭向前采拾，如將空拳誑小兒，都無實處。我今分明向汝說圣邊事，且莫將心湊泊，但向自己性海如實而修，不要三明六通。何以故？此是圣末邊事。如今且要識心達本，但得其本，不愁其末，他時後日自具去在。若未得本，縱饒將情學他亦不得。汝豈不見溈山和尚云：凡圣情盡，體露真常，事理不二，即如如佛。
問：如何是祖師意？師以手於空作此相示之，僧無語。
師謂第一座曰：不思善，不思惡，正恁麼時作麼生？
座曰：正恁麼時，是某甲放身命處。
師曰：何不問老僧？
座曰：正恁麼時，不見有和尚。
師曰：扶我教不起。
師因歸溈山省覲，溈問：子既稱善知識，爭辨得諸方來者知有不知有？有師承無師承？是義學是玄學？子試說看。
師曰：慧寂有驗處，但見僧來便豎起拂子問伊：諸方還說這個不說？又曰：這個且置，諸方老宿意作麼生？
溈嘆曰：此是從上宗門中牙爪！
溈問：大地眾生，業識茫茫，無本可據，子作麼生知他有之與無？
師曰：慧寂有驗處。
時有一僧從面前過，師召曰：闍黎！僧回首。
師曰：和尚！這個便是業識茫茫，無本可據。
溈曰：此是師子一滴乳，迸散六斛驢乳。
師問僧：甚處來？
曰：幽州。
師曰：我恰要個幽州信，米作麼價？
曰：某甲來時無端從市中過，踏折他橋梁。師便休。
師見僧來，豎起拂子，僧便喝，師曰：喝即不無，且道老僧過在甚麼處？
曰：和尚不合將境示人。師便打。
有梵師從空而至，師曰：近離甚處？
曰：西天。
師曰：幾時離彼？
曰：今早。
師曰：何太遲生？
曰：游山翫水。
師曰：神通游戲則不無闍黎，佛法須還老僧始得。
曰：特來東土禮文殊，卻遇小釋迦。遂出梵書貝多葉與師，作禮乘空而去。自此號小釋迦。
師住東平時，溈山令僧送書并鏡與師，師上堂，提起示眾曰：且道是溈山鏡？東平鏡？若道是東平鏡，又是溈山送來；若道是溈山鏡，又在東平手。道得，則留取；道不得，則撲破去也。眾無語，師遂撲破，便下座。
僧參次，便問：和尚還識字否？
師曰：隨分。
僧以手畫此相拓呈，師以衣袖拂之；僧又作此相拓呈，師以兩手作背拋勢；僧以目視之，師低頭；僧遶師一匝，師便打，僧遂出去。
師坐次，有僧來作禮，師不顧，其僧乃問師：識字否？
師曰：隨分。
僧乃右旋一匝，曰：是甚麼字？師於地上書十字酬之。
僧又左旋一匝，曰：是甚字？師改十字作卍字。
僧畫此相，以兩手拓，如修羅掌日月勢曰：是甚麼字？師乃畫此相對之，僧乃作婁至德勢。
師曰：如是！如是！此是諸佛之所護念，汝亦如是，吾亦如是，善自護持。其僧禮謝，騰空而去。
時有一道者見，經五日後，遂問師，師曰：汝還見否？
道者曰：某甲見出門騰空而去。
師曰：此是西天羅漢，故來探吾道。
道者曰：某雖睹種種三昧，不辨其理。
師曰：吾以義為汝解釋，此是八種三昧，是覺海變為義海，體則同然。此義合有因有果，即時異時，總別不離，隱身三昧也。
師問僧：近離甚處？
曰：南方。
師舉柱杖曰：彼中老宿還說這個麼？
曰：不說。
師曰：既不說這個，還說那個否？
曰：不說。
師召：大德！僧應諾。
師曰：參堂去。僧便出。
師復召曰：大德！僧回首。
師曰：近前來！僧近前。
師以柱杖頭上點一下，曰：去！
劉侍御問：了心之旨，可得聞乎？
師曰：若要了心，無心可了，無了之心，是名真了。
師一日在法堂上坐，見一僧從外來，便問訊了，向東邊叉手立，以目視師，師乃垂下左足；僧卻過西邊叉手立，師垂下右足；僧向中間叉手立，師收雙足，僧禮拜。師曰：老僧自住此，未曾打著一人。拈柱杖便打，僧便騰空而去。
陸希聲相公欲謁師，先作此相封呈，師開封，於相下面書云：不思而知，落第二頭；思而知之，落第三首。遂封回。
公見即入山，師乃門迎，公才入門，便問：三門俱開，從何門入？
師曰：從信門入。
公至法堂，又問：不出魔界，便入佛界時如何？師以拂子倒點三下，公便設禮。
又問：和尚還持戒否？
師曰：不持戒。
曰：還坐禪否？
師曰：不坐禪。公良久。
師曰：會麼？
曰：不會。
師曰：聽老僧一頌：滔滔不持戒，兀兀不坐禪。釅茶三兩椀，意在钁頭邊。
師卻問：承聞相公看經得悟，是否？
曰：弟子因看涅盤經有云不斷煩惱而入涅盤，得個安樂處。
師豎起拂子曰：秖如這個作麼生入？
曰：入之一字，也不消得。
師曰：入之一字，不為相公。公便起去。
龐居士問：久向仰山，到來為甚麼卻覆？師豎起拂子。
士曰：卻是。
師曰：是仰是覆？
士乃打露柱曰：雖然無人，也要露柱證明。
師擲拂子曰：若到諸方，一任舉似。
師指雪師子問：眾有過得此色者麼？眾無對。
師問雙峰：師弟近日見處如何？
曰：據某見處，實無一法可當情。
師曰：汝解猶在境。
曰：某秖如此，師兄又如何？
師曰：汝豈不知無一法可當情者？
溈山聞，曰：寂子一句，疑殺天下人。
師臥次，僧問曰：身還解說法也無？
師曰：我說不得，別有一人說得。
曰：說得底人在什麼處？師推出枕子。
溈山聞，曰：寂子用劍刃上事。
師閉目坐次，有僧潛來身邊立，師開目，於地上作此相，顧視其僧，僧無語。
師攜柱杖行次，僧問：和尚手中是甚麼？
師便拈向背後曰：見麼？僧無對。
師問一僧：汝會甚麼？
曰：會卜。
師提起拂子曰：這個六十四卦中，阿那卦收？僧無對。
師自代云：適來是雷天大壯，如今變為地火明夷。
問僧：名甚麼？
曰：靈通。
師曰：便請入燈籠。
曰：早個入了也。
問：古人道：見色便見心。禪床是色，請和尚離卻色，指學人心。
師曰：那個是禪床？指出來看。僧無語。
問：如何是毘盧師？師乃叱之。
僧曰：如何是和尚師？
師曰：莫無禮。
師共一僧語，旁有僧曰：語底是文殊，默底是維摩。
師曰：不語不默底，莫是汝否？僧默然。
師曰：何不現神通？
曰：不辭現神通，秖恐和尚收作教。
師曰：鑒汝來處，未有教外底眼。
問：天堂、地獄相去幾何？師將柱杖畫地一畫。
師住觀音時，出牓云：看經次，不得問事。
有僧來問訊，見師看經，旁立而待，師卷卻經問：會麼？
曰：某甲不看經，爭得會？
師曰：汝已後會去在。
其僧到巖頭，頭問：甚處來？
曰：江西觀音來。
頭曰：和尚有何言句？
僧舉前話，頭曰：這個老師，我將謂被故紙埋卻，元來猶在。
僧思問：禪宗頓悟畢竟入門的意如何？
師曰：此意極難，若是祖宗門下上根上智，一聞千悟，得大總持。其有根微智劣，若不安禪靜慮，到這總須茫然。
曰：除此一路，別更有入處否？
師曰：有。
曰：如何即是？
師曰：汝是甚處人？
曰：幽州人。
師曰：汝還思彼處否？
曰：常思。
師曰：能思者是心，所思者是境。彼處樓臺林苑，人馬駢闐，汝反思底還有許多般也無？
曰：某甲到這，總不見有。
師曰：汝解猶在，信位即得，人位未在。
曰：除卻這個，別更有意也無？
師曰：別有別無即不堪也。
曰：到這作麼生即是？
師曰：據汝所解，只得一元，得座披衣，向後自看。禮謝之。
師接機利物，為宗門標準。再遷東平。將順寂，數僧侍立，師以偈示之曰：
一二二三子，平目復仰視。
兩口一無舌，即是吾宗旨。
至日午，陞座辭眾，復說偈曰：
年滿七十七，無常在今日。
日輪正當午，兩手攀屈膝。
言訖，以兩手抱膝而終，諡通智禪師。