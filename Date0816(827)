復次，憍尸迦！若善男子善女人等，能於如是甚深般若波羅蜜多至心聽聞，受持讀誦，精勤修學，如理思惟，書寫解說，廣令流布，是善男子善女人等，所獲現法，當來勝利，汝應諦聽，極善思惟，吾當為汝分別解說。
天帝釋言：唯然，愿說！我等樂聞。
佛言：憍尸迦！若有諸惡外道梵志，若諸惡魔及魔眷屬，若余暴惡增上慢者，於是菩薩摩訶薩所，欲作種種不饒益事，彼適興心，速自遭禍，必當殄滅，不果所愿。何以故？憍尸迦！是菩薩摩訶薩以應一切智智心，用無所得為方便，常修布施波羅蜜多乃至般若波羅蜜多，以大悲愿而為上首。若諸有情長夜慳貪，興諸鬬諍，是菩薩摩訶薩於內外法一切皆舍，方便令彼安住布施波羅蜜多；若諸有情長夜破戒，作諸惡業，是菩薩摩訶薩於內外法一切皆舍，方便令彼安住凈戒波羅蜜多；若諸有情長夜忿恚，更相損害，是菩薩摩訶薩於內外法一切皆舍，方便令彼安住安忍波羅蜜多；若諸有情長夜懈怠，舍諸善業，是菩薩摩訶薩於內外法一切皆舍，方便令彼安住精進波羅蜜多；若諸有情長夜散亂，心務囂動，是菩薩摩訶薩於內外法一切皆舍，方便令彼安住靜慮波羅蜜多；若諸有情長夜愚癡，不知善惡，是菩薩摩訶薩於內外法一切皆舍，方便令彼安住般若波羅蜜多；若諸有情流轉生死，貪瞋癡等纏繞其心，造作眾多不饒益事，是菩薩摩訶薩善權方便，令彼伏滅貪瞋癡等生死因緣，或令安住四靜慮、四無量、四無色定，或令安住四念住乃至八圣道支，或令安住空、無相、無愿解脫門，或令安住八解脫、九次第定，或令安住諸菩薩地，或令安住內空乃至無性自性空，或令安住真如乃至不思議界，或令安住斷界乃至無為界，或令安住苦集滅道圣諦，或令安住凈觀地乃至如來地，或令安住五眼、六神通，或令安住如來十力乃至十八佛不共法，或令安住無忘失法、住舍性，或令安住一切陀羅尼門、三摩地門，或令安住一切智、道相智、一切相智，或令安住預流果乃至獨覺菩提，或令安住一切菩薩摩訶薩行，或令安住諸佛無上正等菩提，或令安住諸余世間、出世善法。憍尸迦！如是名為於深般若波羅蜜多至心聽聞，受持讀誦，精勤修學，如理思惟，書寫解說，廣令流布諸菩薩摩訶薩現法勝利。
憍尸迦！是菩薩摩訶薩由此因緣，於當來世速證無上正等菩提，轉妙法輪，度無量眾，隨本所愿，安立有情，令於三乘修學究竟，乃至證得無余涅盤。憍尸迦！如是名為於深般若波羅蜜多至心聽聞，受持讀誦，精勤修學，如理思惟，書寫解說，廣令流布諸菩薩摩訶薩當來勝利。
復次，憍尸迦！若善男子善女人等，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，其地方所若有惡魔及魔眷屬，或有種種外道梵志及余暴惡增上慢者，憎嫉般若波羅蜜多，欲為障礙，詰責違拒，令速隱沒，雖有此愿，終不能成。彼因蹔聞般若聲故，眾惡漸滅，功德漸生，後依三乘，得盡苦際，或脫惡趣，生天人中。憍尸迦！如有妙藥，名曰莫耆，是藥威勢，能銷眾毒，如是妙藥隨所在處，諸毒蟲類不能逼近。有大毒蛇，饑行求食，遇見生類，欲螫噉之，其生怖死，奔趣妙藥，蛇聞藥氣，尋便退走。何以故？憍尸迦！如是妙藥具大威勢，能益身命，銷伏眾毒，當知般若波羅蜜多具大威勢亦復如是。若善男子善女人等，至心聽聞，受持讀誦，精勤修學，如理思惟，書寫解說，廣令流布，諸惡魔等，於此菩薩摩訶薩所欲為惡事，由此般若波羅蜜多威神力故，令彼惡事，於其方所，自當殄滅，無所能為。何以故？憍尸迦！由此般若波羅蜜多具大威力，能摧眾惡，增善法故。
云何般若波羅蜜多能摧眾惡，增長諸善？謂此般若波羅蜜多滅貪瞋癡，無明乃至純大苦蘊，障蓋、隨眠、纏垢、結縛，我見、有情見乃至見者見，斷見、常見、無見、有見乃至種種諸惡見趣，慳貪、破戒、忿恚、懈怠、散亂、愚癡，常想、樂想、我想、凈想及余一切貪、瞋、癡、慢、疑、見行等，無不能滅，亦滅色執乃至識執，乃至亦滅一切相智執、菩提涅盤執。憍尸迦！如是般若波羅蜜多能滅此等一切惡法，及能增長一切善事，是故般若波羅蜜多有無數量大威神力。
復次，憍尸迦！若善男子善女人等，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，是菩薩摩訶薩常為三千大千世界四大天王及天帝釋、堪忍界主、大梵天王、凈居天等，并余善神，常來擁護，不令一切災橫侵惱，如法所求，無不滿足，十方世界現在如來應正等覺亦常護念，令惡漸滅，善法漸增，謂令增長布施波羅蜜多乃至般若波羅蜜多，如是乃至亦令增長一切智、道相智、一切相智，以無所得為方便故，所修所住，常無退減。
憍尸迦！是菩薩摩訶薩由此因緣，言詞威肅，聞皆敬愛，發言稱量，語不諠雜，堅事善友，深知恩報，不為慳嫉、忿恨、覆惱、諂誑、憍等隱蔽其心。憍尸迦！是菩薩摩訶薩自能離斷生命，亦勸他離斷生命，無倒稱揚離斷生命法，歡喜贊嘆離斷生命者；如是乃至自能離邪見，亦勸他離邪見，無倒稱揚離邪見法，歡喜贊嘆離邪見者。憍尸迦！是菩薩摩訶薩自能行布施乃至般若波羅蜜多，亦勸他行布施乃至般若波羅蜜多，無倒稱揚行布施乃至般若波羅蜜多法，歡喜贊嘆行布施乃至般若波羅蜜多者；如是乃至自能修一切智、道相智、一切相智，亦勸他修一切智、道相智、一切相智，無倒稱揚修一切智、道相智、一切相智法，歡喜贊嘆修一切智、道相智、一切相智者。
憍尸迦！是菩薩摩訶薩修行布施乃至般若波羅蜜多，以無所得而為方便，與諸有情平等共有，回向無上正等菩提。是菩薩摩訶薩常作是念：我若不能修行布施波羅蜜多，當生貧窮下賤種類；我若不能修行凈戒波羅蜜多，閉人天門，墮諸惡趣；我若不能修行安忍波羅蜜多，當缺諸根，形貌丑陋，不具菩薩圓滿色身；我若不能修行精進波羅蜜多，便不能修菩薩勝道，常懷懈怠，眾事不成；我若不能修行靜慮波羅蜜多，便不能修菩薩勝定，心散亂，所欲不成；我若不能修行般若波羅蜜多，便不能得方便善巧，超諸聲聞、獨覺等地。若有如是貧窮等事，尚無勢力成熟有情，亦復不能嚴凈佛土，況當能得一切智智？是菩薩摩訶薩常作是念：我不應隨慳貪勢力，若隨彼力，則我布施波羅蜜多不得圓滿；我不應隨破戒勢力，若隨彼力，則我凈戒波羅蜜多不得圓滿；我不應隨忿恚勢力，若隨彼力，則我安忍波羅蜜多不得圓滿；我不應隨懈怠勢力，若隨彼力，則我精進波羅蜜多不得圓滿；我不應隨散亂勢力，若隨彼力，則我靜慮波羅蜜多不得圓滿；我不應隨愚癡勢力，若隨彼力，則我般若波羅蜜多不得圓滿。若我六種波羅蜜多不得圓滿，終不能得一切智智，利益安樂一切有情。憍尸迦！是菩薩摩訶薩不離一切智智心，以無所得為方便，於此般若波羅蜜多至心聽聞，受持讀誦，精勤修學，如理思惟，書寫解說，廣令流布，得如是等現法、當來世出世間功德勝利。
尒時，天帝釋白佛言：世尊！如是般若波羅蜜多甚奇希有，能調菩薩摩訶薩眾，令離高心，復能回向一切智智。
尒時，佛告天帝釋言：憍尸迦！云何般若波羅蜜多甚奇希有，能調菩薩摩訶薩眾，令離高心，復能回向一切智智？
時天帝釋白言：世尊！諸菩薩摩訶薩行世間布施波羅蜜多時，若於如來應正等覺及諸菩薩、獨覺、聲聞、孤窮、老病、道行、乞者而行布施，便作是念：我能施佛乃至乞者。是菩薩摩訶薩無方便善巧故，雖行布施波羅蜜多，而起高心，不能回向一切智智。諸菩薩摩訶薩行世間凈戒、安忍、精進、靜慮、般若波羅蜜多時，便作是念：我能修行凈戒乃至般若波羅蜜多。亦作是念：我能圓滿凈戒乃至般若波羅蜜多。是菩薩摩訶薩無方便善巧故，雖行凈戒乃至般若波羅蜜多，而起高心，不能回向一切智智。如是乃至諸菩薩摩訶薩修行一切智、道相智、一切相智時，若作是念：我能修行一切智、道相智、一切相智。亦作是念：我能圓滿一切智、道相智、一切相智。是菩薩摩訶薩無方便善巧故，雖修行一切智、道相智、一切相智，而起高心，不能回向一切智智。諸菩薩摩訶薩成熟有情，嚴凈佛土時，若作是念：我能成熟有情，嚴凈佛土，余無此能。是菩薩摩訶薩無方便善巧故，雖成熟有情，嚴凈佛土，而起高心，不能回向一切智智。
世尊！如是菩薩摩訶薩眾依世間心修諸善法，無方便善巧故，我我所執擾亂心故，雖修般若波羅蜜多而未得故，不能調伏高心，亦不能回向一切智智。世尊！若菩薩摩訶薩行出世布施波羅蜜多時，善修般若波羅蜜多故，不得施者，不得受者，不得布施，是菩薩摩訶薩依止般若波羅蜜多而行布施故，能調伏高心，亦能回向一切智智。若菩薩摩訶薩行出世凈戒乃至般若波羅蜜多時，善修般若波羅蜜多故，不得凈戒乃至般若及一切法，是菩薩摩訶薩依止般若波羅蜜多而行凈戒乃至般若故，能調伏高心，亦能回向一切智智。如是乃至若菩薩摩訶薩修行一切智、道相智、一切相智時，善修般若波羅蜜多故，不得一切智、道相智、一切相智及一切法，是菩薩摩訶薩依止般若波羅蜜多而修一切智、道相智、一切相智故，能調伏高心，亦能回向一切智智。若菩薩摩訶薩成熟有情，嚴凈佛土時，善修般若波羅蜜多故，不得成熟有情、嚴凈佛土及一切法，是菩薩摩訶薩依止般若波羅蜜多而成熟有情，嚴凈佛土故，能調伏高心，亦能回向一切智智。世尊！由此因緣，我作是說：如是般若波羅蜜多甚奇希有，能調菩薩摩訶薩眾，令離高心，復能回向一切智智。
尒時，佛告天帝釋言：憍尸迦！若善男子善女人等，能於般若波羅蜜多甚深經典，不離一切智智心，以無所得為方便，至心聽聞，受持讀誦，精勤修學，如理思惟，書寫解說，廣令流布，是善男子善女人等，身心安樂，不為一切災橫侵惱。若在軍旅交戰陣時，至心念誦如是般若波羅蜜多，於諸有情慈悲護念，不為刀杖之所傷煞，所對怨敵，皆起慈心，設起惡心，自然退敗。是善男子善女人等，若在軍旅，刀箭所傷，失命喪身，終無是處。何以故？憍尸迦！是善男子善女人等，不離一切智智心，以無所得為方便，長夜修行甚深般若波羅蜜多，自能降伏貪、瞋、癡、慢、惡見、隨眠、纏垢、惡業種種刀杖，亦能除他貪、瞋、癡、慢、惡見、隨眠、纏垢、惡業諸刀杖故。
復次，憍尸迦！若善男子善女人等，能於般若波羅蜜多甚深經典，不離一切智智心，以無所得為方便，至心聽聞，受持讀誦，精勤修學，如理思惟，恭敬供養，尊重贊嘆，書寫解說，廣令流布，是善男子善女人等，一切毒藥、蠱道鬼魅、厭禱咒術皆不能害，水不能溺，火不能燒，刀杖惡獸、怨賊惡神、眾邪魍魎不能傷害。何以故？憍尸迦！如是般若波羅蜜多是大神咒，如是般若波羅蜜多是大明咒，如是般若波羅蜜多是無上咒，如是般若波羅蜜多是無等等咒，如是般若波羅蜜多是一切咒王，最上最妙，無能及者，具大威力，能伏一切，不為一切之所降伏。是善男子善女人等，精勤修學如是咒王，不為自害，不為他害，不為俱害。何以故？憍尸迦！是善男子善女人等，學此般若波羅蜜多，了自他俱不可得故。憍尸迦！是善男子善女人等，學此般若波羅蜜多大咒王時，不得我乃至見者，不得色乃至識，如是乃至不得一切智、道相智、一切相智。以於我等無所得故，不為自害，不為他害，不為俱害。
憍尸迦！是善男子善女人等，學此般若波羅蜜多大咒王時，於我及法雖無所得而證無上正等菩提，觀諸有情心行差別，隨宜為轉無上法輪，令如說行，得大饒益。何以故？憍尸迦！過去未來現在菩薩摩訶薩眾皆於如是甚深般若波羅蜜多大神咒王精勤修學，已、當、現證無上菩提，轉妙法輪，度無量眾。
復次，憍尸迦！若善男子善女人等，於此般若波羅蜜多甚深經典，不離一切智智心，以無所得為方便，至心聽聞，受持讀誦，精勤修學，如理思惟，書寫解說，廣令流布，是善男子善女人等，隨所居止國土城邑，人及非人不為一切災橫疾疫之所傷害。何以故？憍尸迦！是善男子善女人等，隨所住處，為此三千大千世界及余十方無量無數無邊世界所有四大王眾天乃至色究竟天并諸龍神、阿素洛等，常來守護，恭敬供養，尊重贊嘆，不令般若波羅蜜多大神咒王有留難故。
復次，憍尸迦！若善男子善女人等，書此般若波羅蜜多大神咒王置清凈處，恭敬供養，尊重贊嘆，雖不聽聞，受持讀誦，精勤修學，如理思惟，亦不為他開示分別，而此住處國邑王都人非人等，不為一切災橫疾疫之所傷害。何以故？憍尸迦！如是般若波羅蜜多大神咒王，隨所住處，為此三千大千世界及余十方無量無數無邊世界所有四大王眾天乃至色究竟天并諸龍神、阿素洛等，常來守護，恭敬供養，尊重贊嘆，不令般若波羅蜜多大神咒王有留難故。
憍尸迦！是善男子善女人等，但書般若波羅蜜多大神咒王置清凈處，恭敬供養，尊重贊嘆，尚獲如是現法勝利，況能聽聞，受持讀誦，精勤修學，如理思惟，及廣為他開示分別。當知是輩功德無邊，速證菩提，饒益一切。復次，憍尸迦！若善男子善女人等，怖畏怨家、惡獸、災橫、厭禱、疾疫、毒藥、咒等，應書般若波羅蜜多大神咒王，隨多少分，香囊盛貯，置寶筒中，隨逐身，供養恭敬，尊重贊嘆，諸怖畏事皆自銷除，天龍鬼神常守護故。
憍尸迦！譬如有人或傍生類入菩提樹院，或至彼院邊，人非人等，不能傷害。何以故？憍尸迦！過去未來現在諸佛皆坐此處證得無上正等菩提，得菩提已，施諸有情無恐無怖，無怨無害，身心安樂，安立無量無數有情，令住天人尊貴妙行；安立無量無數有情，令住三乘安樂妙行；安立無量無數有情，令現證得或預流果、或一來果、或不還果、或阿羅漢果；安立無量無數有情，令當證得獨覺菩提；安立無量無數有情，令修菩薩摩訶薩行，當得無上正等菩提。如是勝事，皆由般若波羅蜜多威神之力，是故此處一切天、龍、阿素洛等，皆同守護，恭敬供養，尊重贊嘆。當知般若波羅蜜多甚深經典隨所住處亦復如是，一切天、龍、阿素洛等，常來守護，恭敬供養，尊重贊嘆，不令般若波羅蜜多有留難故。憍尸迦！如是般若波羅蜜多甚深經典隨所在處，當知是處即真制多，一切有情皆應敬禮，當以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆。
尒時，天帝釋白佛言：世尊！若善男子善女人等，書此般若波羅蜜多甚深經典，種種莊嚴，恭敬供養，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養；有善男子善女人等，佛涅盤後，起窣堵波，七寶嚴飾，寶函盛貯佛設利羅安置其中，恭敬供養，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養。二所獲福，何者為多？
佛告憍尸迦：我還問汝，當隨意答。於意云何？如來所得一切智智及相好身，依何等法修學而得？
天帝釋言：如來所得一切智智及相好身，依此般若波羅蜜多甚深經典修學而得。
佛告憍尸迦：如是！如是！如汝所說。我依般若波羅蜜多甚深經典修學故，得一切智智及相好身。何以故？憍尸迦！不學般若波羅蜜多甚深經典，能得無上正等菩提，無有是處。憍尸迦！非但獲得相好身故，說名如來應正等覺，要由證得一切智智，說名如來應正等覺。憍尸迦！如來所得一切智智，要由般若波羅蜜多為因故起，佛相好身但為依處，若不依止佛相好身，一切智智無由而起。是故般若波羅蜜多正為因生一切智智，欲令此智現前相續故，復修集佛相好身。此相好身若非遍智所依處者，一切天、龍、阿素洛等，不應竭誠供養恭敬；以相好身與佛遍智為所依止故，諸天、龍神、阿素洛等，供養恭敬。由此緣故，我涅盤後，諸天、龍神、人非人等，供養恭敬我設利羅。
憍尸迦！若善男子善女人等，但於般若波羅蜜多甚深經典恭敬供養，尊重贊嘆，則為供養一切智智及所依止佛相好身并涅盤後佛設利羅。何以故？憍尸迦！一切智智及相好身并設利羅，皆以般若波羅蜜多為根本故。憍尸迦！若善男子善女人等，但於佛身及設利羅恭敬供養，尊重贊嘆，非為供養一切智智及此般若波羅蜜多。何以故？憍尸迦！佛身遺體非此般若波羅蜜多一切智智之根本故。憍尸迦！由此因緣，若善男子善女人等，欲供養佛，若身若心及余功德，先當聽聞，受持讀誦，精勤修學，如理思惟，書寫解說如是般若波羅蜜多甚深經典，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明供養恭敬，尊重贊嘆。
以是故，憍尸迦！若善男子善女人等，書此般若波羅蜜多甚深經典，種種莊嚴，恭敬供養，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養；有善男子善女人等，佛涅盤後，起窣堵波，七寶嚴飾，寶函盛貯佛設利羅安置其中，恭敬供養，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養。二所獲福，前者為多，無量倍數。何以故？憍尸迦！如是般若波羅蜜多甚深經典，速能成辦布施波羅蜜多乃至般若波羅蜜多，內空乃至無性自性空，真如乃至不思議界，斷界乃至無為界，苦集滅道圣諦，四念住乃至八圣道支，四靜慮、四無量、四無色定，八解脫、九次第定，空、無相、無愿解脫門，凈觀地乃至如來地，極喜地乃至法云地，五眼、六神通，如來十力乃至十八佛不共法，無忘失法、住舍性，一切陀羅尼門、三摩地門，一切智、道相智、一切相智，成熟有情、嚴凈佛土，亦能成辦諸菩薩摩訶薩族姓圓滿、色力圓滿、財寶圓滿、眷屬圓滿，亦能成辦世間所有十善業道，供養沙門、父母、師長，施、戒、修等無量善法，亦能成辦剎帝利大族、婆羅門大族、長者大族、居士大族、四大王眾天乃至非想非非想處天，亦能成辦預流、一來、不還、阿羅漢果、獨覺菩提、一切菩薩摩訶薩行、諸佛無上正等菩提，亦能成辦聲聞、獨覺、菩薩、如來應正等覺，亦能成辦不可思量，不可宣說，無上無上上，無等無等等一切智智。
時天帝釋復白佛言：贍部洲人於此般若波羅蜜多甚深經典不恭敬供養，尊重贊嘆者，彼豈不知恭敬供養，尊重贊嘆如是般若波羅蜜多甚深經典，獲得種種功德勝利？
佛告憍尸迦：我還問汝，隨汝意答。於意云何？贍部洲內有幾許人成佛證凈，成法證凈，成僧證凈？有幾許人於佛無疑，於法無疑，於僧無疑？有幾許人於佛究竟，於法究竟，於僧究竟？有幾許人修十善業道？有幾許人行施、戒、修？有幾許人得三十七菩提分法？有幾許人得三解脫門？有幾許人得八解脫？有幾許人得九次第定？有幾許人得四無礙解？有幾許人得六神通？有幾許人永斷三結，得預流果？有幾許人薄貪瞋癡，得一來果？有幾許人斷五順下分結，得不還果？有幾許人斷五順上分結，得阿羅漢果？有幾許人發心定趣獨覺菩提？有幾許人發心定趣諸佛無上正等菩提？
天帝釋言：贍部洲內有少分人成佛證凈，成法證凈，成僧證凈，如是乃至有少分人發心定趣諸佛無上正等菩提。
尒時，佛告天帝釋言：如是！如是！如汝所說。憍尸迦！贍部洲內極少分人成佛證凈，成法證凈，成僧證凈，轉少分人於佛無疑，於法無疑，於僧無疑，如是乃至轉少分人發心定趣諸佛無上正等菩提，轉少分人既發心已，精勤修習趣菩提行，轉少分人精勤修習趣菩提行，能不退轉，證得無上正等菩提。何以故？憍尸迦！諸有情類流轉生死，無量世來多不見佛，不聞正法，不親近僧；多不修行十善業道及施、戒、修；不聞布施乃至般若波羅蜜多，不修布施乃至般若波羅蜜多；如是乃至不聞一切智、道相智、一切相智，不修一切智、道相智、一切相智。憍尸迦！由是因緣，當知於此贍部洲內極少分人成佛證凈，成法證凈，成僧證凈，轉少分人於佛無疑，於法無疑，於僧無疑，如是乃至轉少分人發心定趣諸佛無上正等菩提，轉少分人既發心已，精勤修習趣菩提行，轉少分人精勤修習趣菩提行，能不退轉，證得無上正等菩提。
復次，憍尸迦！我今問汝，隨汝意答。於意云何？置贍部洲所有人類。於此三千大千世界，幾許有情供養恭敬父母、師長？幾許有情供養沙門、婆羅門？幾許有情布施、持戒修諸福業？幾許有情行十善業道？幾許有情於諸欲中住厭患想、無常想、苦想、無我想、不凈想、厭食想、一切世間不可樂想？幾許有情修四靜慮、四無量、四無色定？幾許有情成佛證凈，成法證凈，成僧證凈？如是乃至幾許有情發心定趣諸佛無上正等菩提？幾許有情既發心已，精勤修習，趣菩提行？幾許有情練磨長養趣菩提心？幾許有情方便善巧修行般若波羅蜜多？幾許有情得住菩薩不退轉地？幾許有情疾證無上正等菩提？
天帝釋言：於此三千大千世界，少分有情供養恭敬父母、師長，如是乃至少分有情疾證無上正等菩提。
佛告憍尸迦：如是！如是！如汝所說。憍尸迦！於此三千大千世界，極少有情供養恭敬父母、師長，轉少有情供養恭敬沙門、婆羅門，如是乃至轉少有情得住菩薩不退轉地，轉少有情疾證無上正等菩提。
復次，憍尸迦！我以無障清凈佛眼遍觀十方無邊世界，雖有無量無數有情發菩提心，修菩薩行，而由遠離甚深般若波羅蜜多方便善巧，若一若二若三有情得住菩薩不退轉地，多分退墮聲聞、獨覺下意下行下劣地中。何以故？憍尸迦！諸佛無上正等菩提功德無邊，甚難可證，惡慧懈怠，下劣精進，下劣勝解，下劣有情不能得故。是故，憍尸迦！若善男子善女人等，發菩提心，修菩薩行，欲住菩薩不退轉地，疾證無上正等菩提無留難者，應於般若波羅蜜多甚深經典數數聽聞，受持讀誦，精勤修學，如理思惟，好請問師，樂為他說。復應書寫，眾寶莊嚴，恭敬供養，尊重贊嘆，復以種種上妙花鬘、涂散等香、衣服、瓔珞、寶幢、幡蓋、眾妙珍奇、伎樂、燈明而為供養。
憍尸迦！是善男子善女人等，於余攝入甚深般若波羅蜜多諸勝善法，亦應聽聞，受持讀誦，精勤修學，如理思惟，好請問師，樂為他說，復應書寫，供養恭敬。何謂攝入甚深般若波羅蜜多余勝善法？所謂布施乃至靜慮波羅蜜多，內空乃至無性自性空，真如乃至不思議界，斷界乃至無為界，苦集滅道圣諦，四念住乃至八圣道支，四靜慮、四無量、四無色定，八解脫、九次第定，三解脫門，極喜地乃至法云地，五眼、六神通，如來十力乃至十八佛不共法，無忘失法、住舍性，陀羅尼門、三摩地門，一切智、道相智、一切相智，若余無量無邊佛法，是謂攝入甚深般若波羅蜜多余勝善法。憍尸迦！是善男子善女人等，於余隨順甚深般若波羅蜜多蘊、處、界等無量法門，亦應聽聞，受持讀誦，如理思惟，不應非毀，令於無上正等菩提而作留難。
何以故？憍尸迦！是善男子善女人等，應作是念：如來昔住菩薩位時，常勤修學順菩提法，所謂般若乃至布施波羅蜜多，如是乃至一切智、道相智、一切相智及余無量無邊佛法，并余隨順甚深般若波羅蜜多蘊、處、界等無量法門，由斯證得所求無上正等菩提。我等今者，為求無上正等菩提，亦應隨學。甚深般若波羅蜜多及余隨順諸勝善法，定是我等真實大師，我隨彼學，所愿當滿；定是諸佛真實法印，一切如來應正等覺隨彼學故，證得無上正等菩提；亦是一切聲聞、獨覺真實法印，皆隨彼學，得至涅盤究竟彼岸。是故，憍尸迦！諸善男子善女人等，若佛住世，若涅盤後，應依般若波羅蜜多，廣說乃至一切相智及余無量無邊佛法，蘊、界、處等無量法門，常勤修學。何以故？憍尸迦！如是般若波羅蜜多，廣說乃至一切相智及余無量無邊佛法，蘊、界、處等無量法門，是諸聲聞、緣覺、菩薩及余天人、阿素洛等利益安樂所依處故。
