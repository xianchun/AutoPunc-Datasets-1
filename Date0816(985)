三門分別：一、來意；二、釋名；三、解妨難。來意有二：一云鶖子上根，聞法說而喜領，四人中品，承喻曉而忻悟，故後，生。二云論解七種具足，煩惱性眾生有七增上慢，為對除此，說七譬喻中，前品為第一，求勢力人，起顛倒，求功德，增上慢，求人天妙境界果報，為此說火宅喻。此品為第二，求聲聞解脫人，一向增上慢，云我乘與如來乘無別，以如是顛倒取對治，專求聲聞解脫，為此說窮子喻。前以無為乘及後乘無異，說乘是一，勸令入於大乘，彼便迷執。今說如長者之比窮子，有為乘及初乘是異，勸令舍於執著，故前品後，有此品生。
釋名者，略有四門：一、除疑名信，破迷名解。解音：鞵買反。四人昔疑自不作佛，故於菩提，心不喜樂，便於正覺亦不能悟。由斯在坐，身體疲懈，既聞喻說，同前鶖子，疑悔皆除，故稱信解。信即忍欲之凈心，解乃印希之妙智，信己作佛，解佛說意。
二、信除不信，解破不解。昔即解三而不信一，或信三而不解一；今乃解一而亦信三，解三而亦信一。心凈復知，故名信解。信即能了之心凈，解乃所達之理明，解深信淺，初後并說。由信故，為入大乘之基；由解故，作證真宗之本。兩能雙舉，故名信解。信即印順所聞之名，解乃悟趣權實之稱，於權於實，俱信俱解。
三、信顯由他，解明自悟。前云其余聲聞信佛語故，隨順此經。非己智分故，顯由佛，四人方信。既有信已，自比解生，故名信解。信則順他以心凈，解乃顯己而能知，於人於法，并信并解。
四、信、解二言各有所簡，鈍根正見，信而不解；利根邪見，解而不信；利根正見，亦信亦解；鈍根邪見，不信不解。又初心凡夫，信而未解；十地菩薩，證解已信；地前趣入，由信而解；一闡提輩，不信不解。今為雙簡，是信之解，非信不解，非解不信，信而解故，名為信解，皆取第三句。信者，定趣之凈心，解乃悟會之深智，於教於理，俱信俱解，是比解故。隨增義者，解教實權之趣，信歸一乘之旨，於理未證，故不說解，以義通論，俱緣教理，亦信亦解，持業為名。
解妨者，依毘婆沙說聲聞有三品，上根唯一，謂舍利弗，獨六十劫，曾練根故；中根亦一，謂大目連；所余聲聞，皆屬下性。何故今時四人領悟并為中品？
答：鶖子先悟，未爽彼宗。四人中根，何乖此理？望聲聞以比況，中品獨是目連，發向大。鄭玄、玉篇：通物曰商，坐賣曰賈。白虎通曰商之言商，商其遠近，通四方之物以聚之也。賈者，固也，言固物以待民來，求其利也。賈亦通語耳，故左傳荀罃之在楚，鄭賈人褚中以出之，史記陽翟賈人往來，販賤賣貴是也。客，通名耳。
經：時貧窮子至所止之城。
贊曰：子遇到城。內道三乘，名為聚落，此為總句。所有說法、神通之事，名為國邑。此中意說，遍游內道，以求出要，名游聚落。前文已說子長還國，歸佛法訖，故知聚落不通外道。或聽說法之淺深，或觀神通之勝劣，名歷國邑。國寬喻說法，邑小喻神通。識眾圣以否臧。上來乃以佛法為國，於中一切大乘為城，大乘之中真實了義中道大乘名為父舍。即以教行名之為門。
經：遙見其父至恭敬圍繞。
贊曰：下明見父，有七，此文有二：一、見父安坐；二、貴賤承奉。由去大乘不退位遠，去真理遠，義名遙見。佛以四無畏為床，亦四靜慮為床，以無貪無瞋為寶機，以承戒足，戒學跡故。具戒學者為婆羅門，慧學者為剎利，定學者為居士。又大乘、獨覺、聲聞三乘之眾恭敬圍繞。
經：以真珠、瓔珞至侍立左右。
贊曰：此文有二：一、嚴飾身體，三念住為珠瓔；二、臣佐供衛，妙愿及力為吏民。示現調伏煩惱為僮仆，心持四攝為執白拂，體潔除垢故，不離身心，名侍左右。
經：覆以寶帳至威德特尊。
贊曰：此中有三：一、莊嚴外物；二、出內財產；三、結類尊高。四無量為寶帳；七凈為華；總持為幡；五分法身及妙定潤其身心，如香水灑地；教他以七覺，如散眾華；外用萬行以為嚴瑩，如列寶物。上名莊嚴。外施法財名出，身自蘊德名內，取以釋內，內自取故；與以釋外，外與他故。又出內如前，眾生機熟名取，佛應時化名與。上為出內。有如是等下，結類尊高。灑音：切韻所綺反，掃也，落也。又所買反。通俗文以水歛塵曰灑。玉篇汛也。汛音：思見反，散也。此是初現化身凈土勝妙之相，故子見走，未見報身，亦非穢土。
經：窮子見父至悔來至此。
贊曰：此明卻走，有三：一、悔來；二、起念；三、疾走。此初也。見者比知，非眼見，非智證，以聞思比知也。十力、無畏，名大力勢。或以眼見佛大神通，名見力勢。非己能修，非己能證，故懷恐怖。此見化身凈土之相，由勸作佛，思不能行，求之當證，名悔來至此。
經：竊作是念至強使我作。
贊曰：此起念也。王者，法身王。等者，報身。等是相似義。或王者，法之王。王等者，如世之王。非我精勤之所能證，名非傭力得物之處。貧里者，二乘也。不如往彼勤苦身心，縱任有地。地即依止生長道處。肆音：息利反，伸也，陳也。伸陳役力，得自縱任義。福慧可求，名衣食易得。若久住大乘，佛脫強抑，勸我修作，非我所樂，此乃未退大前作此思念。強音：巨良反，抑也。或其兩反，及其亮反。
經：作是念已，疾走而去。
贊曰：此疾走也。自揣不能修行大行，速退大心，規求作處，名疾走去。此時猶未住二乘中。
經：時富長者至心大歡喜。
贊曰：自下第三、父令急捉，有三：一、見喜；二、念生；三、令捉。此初也。識大乘姓，近生緣熟，故見生喜。
經：即作是念至猶故貪惜。
贊曰：念生也。而忽自來，其根熟故。甚適我愿，順本心故。我雖年朽，道成久故。猶故貪惜，大悲深故。愛子情戀，大悲深重，故言貪惜。
經：即遣傍人至疾走往捉。
贊曰：令捉，有二：初追；後捉。理本絕言，以言顯之，不稱正理，教名傍人，一乘教也。或行可修，名為正主。教且開悟，故名傍人。悲心疾起，名為急追。令入大乘，順先所習，名曰將還。悲教急化，故言使者疾走往捉。
經：窮子驚愕至何為見捉。
贊曰：自下第四、子遂憂惶，有三：一、子驚愕；二、使逾急；三、子悶絕。此初也。心不悕大行，名驚愕。愕音：五各反，亦驚也。心口不伏，修行求退，名稱怨大喚。我情不欲大，名不相犯。無端強授我之大乘，名何為見捉。
經：使者執之逾急，強牽將還。
贊曰：此使逾急。悲心擊故，教被彌切，抑藏自然而得。
經：世尊！大富長者至我等為子。
贊曰：下第三段合領，有二：初合昔不悕；後合今獲得，今我等方知世尊於佛智慧下是。初文有五：第一、合初發心；二、世尊！我等以三苦故下，合退流生死；三、迷惑無知下，合不肯修大；四、今日世尊令我思惟下，合化以二乘；五、然世尊先知我等下，合示大不悕，不合第三中還見佛。中間逢佛，亦是佛子，初逢亦子，故略不說。前喻具陳世世從化，前已有故。此初文也。子義如前。初教發心，實住凡位，故言似子，似圣真子。或此總相說諸二乘似菩薩子，佛常說二乘亦是佛子，故鶖子前言，今聞法華，方知真佛子。
經：世尊至受諸熱惱。
贊曰：二、合退流生死。三苦者：一、苦苦；二、壞苦；三、行苦。謂苦受自相及順苦受若根若境并相應法。五蘊一分是苦苦性，乖緣逼迫，名之為苦。此苦即苦，故名苦苦。即八苦中前之五苦，皆名苦苦。樂受自相及順樂受若根若境并相應法，於變壞位能生憂惱，故名壞苦。又由愛故，令心變壞，亦名壞苦。五蘊一分是壞苦性，即八苦中愛別離苦、求不得苦，皆是壞苦。舍受自相及順舍受若根若境并相應法，或於一時由前二苦麤重所隨，不離前二，無常易脫所隨逐故，名為行苦。不唯舍受獨名行苦，有漏五蘊全是行苦，即八苦中略攝一切五取蘊苦皆是行苦。如唯識第八緣生之中，諸文不同，由退流故，受此生死。或此不說昔日退流，但總相言三苦逼迫，受諸熱惱。
經：迷惑無知，樂著小法。
贊曰：三、合不肯修大。愚癡名迷，猶豫名惑。樂小法故，不肯修大。
經：今日世尊至一日之價。
贊曰：四、合化以二乘，有二：初依佛語，得之不多；後敘小情，遂以為足。此初也。思惟者，思修諦觀。蠲亦除也。蠲除戲糞，斷煩惱障，勤加精進，多劫專心，得至涅盤。一日價者，所獲不多。大涅盤體，三大劫得，名無數價。今六十劫即得解脫，豈非涅盤一日之價？又大涅盤三事圓滿，名無數價。今乃唯得解脫，不得大慧法身。解脫之中，唯得惑障解脫，不得智障解脫，唯得離分段生死解脫，非得離所知障及變易解脫，豈非涅盤一日之價？涅盤之體即解脫故。
經：既得此已至所得弘多。
贊曰：此敘小情遂以為足，窮賤心故。
經：然世尊至寶藏之分。
贊曰：自下第五、示大不悕，有三：初、知我樂小，佛不說我得，故不悕；二、自得涅盤，謂已滿足，故不悕；三、但為菩薩說，不正為我說，故不悕。此初也。著弊欲者，樂惡悕求小乘也。佛知樂小，觀根未熟，遂放舍我，不分明為我說，我亦有佛分，故我不悕。佛無不擇舍故，擇而舍我。
經：世尊至無有志求。
贊曰：自得涅盤，謂已滿足，故不悕也。以方便力說如來智慧者，初說方便權教，意顯真實一乘佛之智慧，由我已得涅盤價故，所以自謂滿足。已為大得，不知實事佛之智慧，所以不悕。
經：我等又因至無有志愿。
贊曰：但為菩薩說，不正為我說，故不悕，有二：初標；後釋。此標也。此說般若，因佛智慧加持力故，隨我等輩，為菩薩說，不正為我說，我等於此，故不志愿。故瑜伽云：唯為發趣求大乘者說諸法空。正同於此。
經：所以者何至真是佛子。
贊曰：釋第三、不悕。知我樂小，以方便力，分明為我正說二乘之法，不正分明為我等輩說，亦應宜聞甚深般若，佛但奄含總相，隨我宣說般若等經。我等不知身有佛分，有佛種故，真是佛子，修學般若，由此愚故，所以不悕大乘法也。
經：今我等方知至說大乘法。
贊曰：下合今獲得，有三：初知佛不慳大乘故得；次知佛唯以大乘化故得；後結領今得。此初文也。初標後釋，文意可知。領云：若人信歸佛，如來不欺誑，亦無貪嫉意，斷諸法中惡。故今知佛不慳，但我自樂小，不能學大乘。若有樂大乘心，佛則為我說，以不慳故。吝音：力進反，鄙吝也。若惜作吝，惜己吝，故作鄙吝。
經：今此經中至大乘教化。
贊曰：此知佛唯以大乘化故得。今此經中唯說一乘，故知但以一乘為宗，不說一身以為宗也。昔時毀呰聲聞，但為化菩薩令學一乘故。佛意既然，故我今得，即領前言如是皆為得一佛乘、一切種智故。今此本言說於大乘，今此經中，亦有本言說大乘法於此經中，義勢相似。
經：是故我等至皆已得之。
贊曰：此結領今得。佛子得者，菩薩所得一乘因果。我今聞經，發心求趣，如彼所得皆已得之。決定得故，名皆已得。菩薩昔時初發心位如我今日，彼既究竟得，故我亦然，名皆已得，理無異故。