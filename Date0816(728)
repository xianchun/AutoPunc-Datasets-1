圣節上堂：皇帝以天下為家，兆民為子，父子一體，天下一家。王愛於民，民敬於王，愛敬既同，王道無外。所以佛言：如民得王。又云：如民之王。且王外無民，民外無王。王在民外，民不受賜；民在王外，王道不廣。如何曰民？無知曰民。如何曰王？圣神曰王。今上皇帝至神至圣，為民父母，天寧降誕之節，日月星辰，連珠合璧，江河淮濟，激濁揚清，乾坤造化，草木蟲魚，呈祥瑞，顯奇特，皆皇帝至德之所感致也。伏愿南山比壽，北岳齊齡，永永萬年，無窮無極。遂下禪床，作舞曰：會麼？山僧舞蹈揚塵，萬歲！萬歲！萬萬歲！下座。
上堂，拈起拄杖，卓一下，云：圓明了知，不由心念。抵死要道，墯坑落塹。畢竟如何？乃靠拄杖，下座。
上堂，舉：昔有一秀才，見長沙和尚看千佛名經，問曰：許多佛只聞其名，未審居何國土？長沙曰：黃鶴樓崔顥題後，秀才還曾題否？對曰：不曾。長沙曰：無事題一篇好。秀才罔措。大眾！秀才問佛居何國土，長沙為什麼卻恁麼道？秀才尋常嘲風詠月，為什麼長沙面前一辭不措？若是黃鶴樓，有什麼難題處？聽取山僧題破。遂云：容顏甚奇妙，光明照十方。我適曾供養，今復還親覲。下座。
上堂：平旦寅，狂機內有道人身。大眾！二六時中折旋俯仰，行來走去，說是說非，分南說北，運用施為，開單展鉢，吃粥吃飯，盡是狂機。且道那個是道人身？良久，云：碧落有情空悵望，瑤臺無路可追尋。下座。
上堂：適來山僧夢在寢堂上聞法鼓，遂下堂階，夢見諸人上來，近前問訊，便登法座，侍者燒香了，如今正在夢中之人施陳夢事。你等諸人還夢見麼？若真見得，是為覺人；不省夢鄉，宛爾沈沒。還有一法與你為對麼？不見古人道：目前無法，意在目前，不是目前法，非耳目之所到。可不是奇特，還夢見麼？釋迦如來道：如寤時人，心縱精明，欲何因緣，取夢中物？遂拈起拂子，敲禪床云：是什麼？還聞麼？復豎起拂子云：還見麼？良久，云：人間天上諸知識，爭似龍門夢得親？下座。
上堂，僧問：古者道：諸佛不出世，四十九年說。諸佛既不出世，為什麼四十九年說？
師云：你疑來多少時也？
進云：祖師不西來，少林有妙訣。祖師既不西來，為什麼少林有妙訣？
師云：知恩者少，負恩者多。
進云：恁麼則一人傳虛，萬人傳實。
師云：虛處作麼生傳來？
進云：任從滄海變，終不為君通。
師云：禮拜著。
師復云：始自只履西歸，卷衣南邁，空聞消息，流落人間，古往今來，遞相敬受，大似一人傳虛，萬人傳實。山僧病多諳藥性，年老變成精，不是刻剝古人，免見互相埋沒。諸人應是從前覺觸，往日見知，從人邊請益得來言語中，舉時中的，出入游戲則不無，究竟真實大事，萬不可得。但能情亡理喪，計盡途窮，無施設處用心，正是作功夫處。山僧尋常只道吃茶去，今日也道吃茶去，會盡諸方五味禪，何似山僧吃茶去？下座。
上堂：擬思量，何劫悟？不思量，終莽鹵。欲思不思踏破時，萬里無云常顯露。常顯露，妙用恒沙非旦暮。諸禪伯！正好休征罷戰，永息干戈，傍水倚山，成就大事。況是人生易老，壽命幾何？或若生死現前，畢竟將何支準？不見古德道：若不安禪靜慮，到者，總須茫然。久立。
上堂：來來去去去來時，去去來來離覺知。了得去來無罣礙，方知塵劫不思議。所以道：來無所來，去無所去。去來之際，生死昭然。前念生是來，後念滅是去，求其來去，了不可得，乃至前生後生，今年去年，更無絲毫遷變之相。如斯會得，始絕去來。但以眾生背覺合塵，去來輪轉，茍能洞達，復有何事？
昔石頭大師，一日問龐居士：子近日如何？居士曰：卒說不及。乃呈一頌：日用事無別，唯吾自偶諧。頭頭非取舍，處處勿張乖。朱紫誰為號？丘山絕點埃。神通并妙用，運水及搬柴。石頭默然許之。後造江西問馬大師：不昧本來人，請師高著眼。大師直下覷。士云：一等沒弦琴，唯師彈得妙。大師直上覷。大眾！若不是馬大師，被他一問百雜碎。諸人喚什麼作本來人？若無本來人，作麼生眼見色，耳聞聲，種種施為運轉？諸人還見本來人麼？如今盡道本來人無形無相，不曾著衣吃飯，不生不死。如此會得，爭合本來人？要知麼？諸人總是本來人，一段生死變化，煩惱無明，又如何消遣？聽取一頌：與子偕行今日路，如君共看本來人。同名同姓同形段，無死無生無色塵。畢竟如何？切忌喚作本來人。下座。
上堂，舉：僧問洞山初和尚：如何是佛？對云：麻三斤。大眾！有恁一件事，何故無人知得？洞山見人不知了，遂自頌曰：七寶畫牛頭，黃金為點額。春晴二三月，農人皆取則。寒食好新正，鐵錢三四百。諸仁者！此一轉因緣，盡謂麤言及細語，皆歸第一義。又云：臨機應用，一切尋常。如斯會解，埋沒古人。要見洞山老子麼？鴻鵠一舉千里飛，鉆云鷂子與天齊。鳳凰不是凡間物，為瑞為祥自有時。久立。
師到真乘，請上堂，真乘舉石霜徧界不曾藏語，師云：徧界不藏全體露，絲毫有見事還差。會中誰是先陀客，不動纖塵便到家。真實到家之者，得意忘言；伶俜在外之人，隨情起解。情解既起，名相是興，言意兩忘，十方咸暢。豈不見適來堂頭已普告大眾，如何更令山野稱提？蓋為妙旨幽深，人難洞達。何也？既知咫尺之間，為什麼卻道不睹師顏？既言遍界遍空，如何更云不曾藏覆？還見落節處麼？若見得，便見石霜老子、雪峰大師，亦知龍門山僧與真乘長老。又此一眾禪和，總有分什空！時二虎自庵後哮吼而出，休睹之驚悸。林語二虎曰：有客，且去。二虎哮吼而去。休問曰：師作何行業，感得如斯？林乃良久，曰：會麼？休云：不會。林云：山僧常念觀音。大眾會他此個意旨麼？常念觀音，力伏猛獸，道眼通明，萬緣何有？良哉大士！時時垂手，念茲在茲，安樂長壽。下座。
上堂：永嘉一宿而悟，遂曰：幾回生，幾回死，生死悠悠無定止。自從頓悟了無生，於諸榮辱何憂喜？大眾！說有生死，亦是言詮；說無生死，亦是言詮。既涉言詮，則是事迹，且事麤易顯，理妙難彰，故言近而旨遠。如何以至近之言明其至遠之旨？不其難哉？先圣道：得旨忘言，遺事觀理。後人不曉，便乃事外尋理，言外求旨。譬如以手撮摩虛空，徒自疲勞，終無所益。要知得力用意處麼？須即事無事，即言無言，悟入方親，解會不得。若如是，隱顯施為，神用難測也。不見僧問首山：如何是佛法大意？首山曰：楚王城畔，汝水東流。便有人悟去。歸堂。
上堂：五色燈光眚所成，但除其眚莫除塵。若言本眼何曾眚，乃是臨河渴死人。
上堂，僧問：劫火威音前，別有一壺天。御樓看射獵，不是刈茅田。乃提起坐具云：未審者個喚作什麼？
師云：正見刈茅田。僧便喝。
師云：猶作主在。
師復云：只宜說一句，有人會得去，猶較些子；或若無人會得，山僧卻成妄語。思量了，不如且休，各自大家堂中吃茶，自由自在，免見他時異日被人覷破。何也？將軍自有嘉聲在，不得封侯也是閑。吃茶去。下座。
上堂，舉：南泉和尚謂眾曰：王老師賣身去也，有人買麼？時有一僧云：某甲買。
師曰：好一員禪客。
南泉云：不作貴，不作賤，你作麼生買？其僧無對。
師云：惡！笑殺人。有數尊宿為此僧著語：趙州道：明年與和尚作一領布衫。一人道：成何道理？一人道：和尚屬某甲。後來雪竇道：別處容和尚不得。大眾！許多尊宿爭頭競買，也要運出自己家財。王老師交關未成，不敢胡亂分付，者般行貨，古今亦少見之。龍門今日亦賣身去也，然則有貴有賤，賤則分文不直，貴則金玉難偕，你買也屬你，你不買也屬你。若識得龍門，龍門與你作道伴，有人處、無人處，起心動念，總知得你，善則令汝行，惡則令汝止，縱經三涂，歷八難，一步不相舍離，常與你作道伴；你若不識龍門，龍門與你作冤家，教你出家，使汝行腳，令汝尋師，遣汝體究，遂教你不會，令汝茫然，令汝求覓解會，令汝巧作道理，遂令凈妙國土而作土石山河，常樂法身而作無明煩惱，成不自在，常生退失，一步不放舍，常與你作冤家。大眾！龍門屬你諸人來多時，識得是道伴，不識是冤家。還有人明得此旨麼？乃拈拄杖點一下，曰：一道伴，二冤家，通逆順，徧河沙。眼是空，翳是花，得龍門，道無涯。遂放下拄杖子云：少賣弄，歸堂去。
上堂：臘月扇子功勳絕，浩浩涼風動寥泬，豈止炎蒸六月天，暫時與君解煩熱。下座。
五祖和尚到，上堂：曹溪大師傳衣歸嶺南，後來讓和尚得法，授與馬大師。馬大師接得百丈，百丈得黃檗，黃檗得臨濟，臨濟得興化，興化得南院，南院得風穴，風穴得首山，首山得汾陽，汾陽得慈明大師，慈明大師接得一人楊岐和尚。如今與佗得底事看，此老子云：我者如鬧市上竿子相似，是人皆見，瞞你眼得麼？楊岐老後來接得端和尚一人，此老子曾住此山來，有頌曰：海底珠動時，云中月還現。涼夜無狂風，清光都一片。端師翁後來接得先師一人。先師有言曰：只從咬破一個鐵餕餡，直得百味具足。此老子所以一生口硬，好說硬話。伏自先師付囑之後，大法傳持以來，末後東山一時分付今五祖堂頭和尚。此日幸對人天廣眾請，不吝慈悲，重為顯揚，使先宗有據，吾道益明，莫不大幸。
上堂：泡幻同無礙，如何不了悟？眼瞳人吹叫子，達法在其中，非今亦非古，六只骰子滿盆紅。大眾！時人為什麼坐地看楊州？鉢盂著柄新翻樣，牛上騎牛笑殺人。
上堂：諸人未到龍門山，將道龍門在世間；既到龍門心自在，杉松拂拂水潺潺。諸人還識龍門山麼？若也不識，未免山青水綠，百年光陰能有幾許？未回光達本已前，都成夢幻。遂拈拄杖云：六道眾生造罪造業，三世諸佛成佛作祖，盡在山僧拄杖頭上，諸人還見麼？卓一下，云：百雜碎了也。復展手云：把將絲毫許來。又卓一下，云：手執夜明符，幾個知天曉？下座。
上堂：獬豸同欄辨者嗤，薰蕕共處須芬郁。諸仁者！得底人終不自異於人，而從前千圣悉所稱贊，實有異於人處。譬如二人同胞胎，共父母，同舍同學，同一師授，至於飲食語言之間，悉無有異。一日，同入試院，同一題目，而一人得第，一人落第。及第者永異民庶，落第者乃是常人。是二人初無改易，而貴賤高低有異。恰如得與不得，初無有異，而一人得之，位齊諸圣；一人迷之，遂作凡夫。人雖不殊，迷悟遼遠，大眾可不驚怖者哉？所以香林和尚云：老僧二十年前見與我一般一輩人盡皆得道，我日夜思量，他得個什麼便如此去？我二十年中常看，後來也得恁麼。你看他先德苦切之言，實可取信，豈可守株，徒喪日月？各宜體悉，已後也須得去。不勞久立。下座。
上堂：龍門三月半，大鼓聲聲喚，喚得一時來，特地生迷亂。大眾！既是喚得一時來，為什麼特地生迷亂？此段好因緣，諸人怎生斷？不解斷，轉迷亂；若解斷，較一半。良久，曰：因緣一段無人斷，留與諸方共斷看。
上堂：收得本名度牒，踏遍自己山川，聞有龍門長老，走來學道參禪。恁麼惺惺漢子，如何立地瞌眠？忽然睡醒眼開，元來天生自然。師乃失聲曰：惡！討殺我！討殺我！皇天！皇天！尋殺我！雖然如是，知是般事便休，直須運出自己家財，莫自拘於小節。參堂。
上堂：且道山僧即今還有為人處麼？若有為人處，即埋沒山僧；若無為人處，即埋沒上座。彼此出家兒，莫遞相埋沒好。要知麼？山僧將你本分事舉似你諸人，何不於你本分事上識取？識得麼？若道便是某甲本分事也，如向眼睛上下一釘相似；若道我雖有本分事，實未了知，你又披什麼衣服？大眾！既是恁麼人，識取恁麼事，久立又奚為？珍重！
上堂，僧問：納須彌於芥中，擲大千於方外，衲僧門下總用不著。學人欲使泥牛耕巨海，須彌駕鐵船，師還許也無？
師云：十字縱橫，一任行取。
僧云：踏破澄潭月，穿開碧落天。
師云：猶未知衲僧分上事在。
僧云：有意氣時添意氣，不風流處也風流。
師云：洪州腰帶。
師復云：春光漸盡，夏景將臨，悠悠之徒貪生過日。我今問你諸人：從早至夜，念念不住，是有思量？是無思量？人人必謂是有思量，我且問你作麼生思量？何不識取？你諸人思量了，隨而興作運為也。我問你作麼生興作？何不識取？你諸人於興作時，起種種言說，且作麼生言說？何不識取？都緣是自家先迷了，只管隨處流浪。所以道：道源不遠，性海非遙，但向己求，莫從外覓。覓即不得，得亦不真，如在虛空，退至何所？還肯麼？你諸人在我者，或暫經冬夏，或久涉炎涼，若到別處，人問龍門事，不可指東劃西，亂有所說，卻成欺罔也。各將為事，各將為事。因成四偈：
思無思思，萬邪一正。不識玄旨，徒勞念靜。
作無作作，貫色通聲。水中鹽味，不見其形。
言無言言，不費唇舌。未說之法，林中之葉。
龍門潦倒，告報諸人。既然如是，何故因循？
賢席頭納疏上堂：一葉飄瓢水上歸，姑蘇春色照巖扉。坐禪片石重來看，卻笑山云拂蘚衣。所以沈空滯寂之士，名為貪著小乘；混世同塵之人，謂之圓通之侶。不舍道法而現凡夫事，豈是植種於空？現前日用是大總持門，一一親得其力，如斯之旨事可量哉！昔日黃梅散席，道在老盧，坐折連床，湖南最盛。古今牓樣，作者同知，進止合儀，動靜可法，況龍門新興保社，意在求人，眾手淘金，誰是得者？有麼？有麼？令人思百丈，解踏馬駒行。參。
上堂：杜順文殊事可知，定光如來老大隋。張三李四何王趙，問你渠今是阿誰？鄽市賣魚忘進趣，案頭分肉露全機。男兒鎖子黃金骨，苦痛無明墮污泥。
結夏上堂：登龍門下無凡客，不假風雷目有奇。三月進修從此始，經行宴坐可思議。三月安居，九旬禁足，稟如來之教旨，乃釋子之清規。橋彴津梁，人間天上，或垂手入鄽者，未嘗離於此座；觀心入定者，亦常游乎十方。此豈可以有心知？豈可以無心會？茍能如是，何生而不護？何足而不禁？覆被萬靈，廣益群品。或不由斯道者，吾末如之何也？下座。
上堂：今時學者不究佛語，只究祖師語，殊不知祖師語即是佛語，莫如此揀擇，卻成誘佛法去。只如云門大師示眾曰：人人盡有光明在，看時不見暗昏昏。作麼生是光明？自代云：三門佛殿，廚庫僧堂。又云：好事不如無。者個是祖師語，是他道三門佛殿，廚庫僧堂。諸人尋常看時，是看？是不看？若看，他道看時不見暗昏昏，如何得成光明？既是光明了，又道好事不如無，作麼生又不要去？且如楞嚴會上說個晦昧為空，空晦暗中，結暗為色，色雜妄想，想相為身，聚緣內搖，趣外奔逸，昏擾擾相以為心性，一迷為心，決定惑為色身之內，不知色身外洎山河、虛空、大地咸是妙明真精妙心中所現物。者個說話甚是子細，且道與云門道底事相去多少？莫只明祖師語，不究佛語。有人曰：我亦不用佛語，不用祖師語，只用自語。祖師語、佛語尚不要，更用自語。又道：我宗無語，不用言語。有語尚不是，況無語耶？莫作夢，從朝至夜，佛法作一邊，祖師語作一邊，有語作一邊，無語作一邊，妄想作一邊，無妄想作一邊。若恁麼，真可謂看時不見暗昏昏也。久立。
上堂：十方世界龍門寺，大地山河是學徒，隨順眾緣成解脫，筭來全不費工夫。
上堂，舉：僧問趙州：學人乍入叢林，乞師指示。趙州曰：吃粥了也未？僧云：吃粥了也。州云：洗鉢盂去。其僧言下便悟。大眾！山僧今朝吃粥也洗鉢盂，只是不悟。既是為善知識，為什麼卻不悟？還會麼？豈可喚鍾作甕，終不指鹿為馬。善人難犯，水銀無假。冷地忽然覷破，管取一時放下。
上堂：龍門若為作端午？打動眾人涂毒鼓。髑髏破後遣誰聞？鑒覺盡時敢言普。是謂南山鼈鼻蛇，好個大雄白額虎。可憐開眼覓眼人，赫日光中尋入路。
上堂：飄飄颻颻楊柳花，紅紅赤赤遠天霞，屈屈曲曲龍門路，僻僻靜靜野僧家。尚不心頭懷勝解，誰能劫外筭河沙？休糧方子齋兼粥，任運還鄉苦澀茶。好大哥！吃茶去。
上堂：七七四十九，面南看北斗。死去與生來，泥牛大哮吼。所以釋迦老子未離兜率，已降王宮；未出母胎，度人已畢。如此則毘盧境界止在人間，涅盤妙心更於何覓？昔日那吒太子肉還母，骨還父，然後現本身，運大神通。大眾！肉既還母，骨既還父，用什麼為身？學道人到者若見得去，可謂廓清五蘊，吞盡十方。聽取一頌：骨還父，肉還母，何者是身？分明聽取：山河國土現全軀，十方世界在許，萬劫千生絕去來，山僧此說非言語。下座。
上堂，撫掌大笑，良久，曰：大眾！笑個什麼？山僧笑古往今來一切人，有瞥地，有不瞥地。不瞥地之人，如黑地數甕，有甚分曉？瞥地之人，便自回頭轉腦，東問西問。譬如衣錦夜游，問來問去，問去問來，忽然如晝見日，便云：譬如有目，日光明照，見種種色，多少分明？雖然如此，更須知有向上事、末後句，始得罷參。大眾始於瞥地，終於罷參，古往今來莫過如此。山僧所以笑他，恰如春夢相似。諸人還曾夢見麼？莫道無事，法爾天真好。豈不見大庾嶺頭曾趕上，少室巖前立到腰，豈得不遇於人？好大哥！吃茶去。下座。
行者剃發上堂：山僧因而度得小師一人。遂拈起拄杖示眾云：見麼？法名崇木，俗姓葛。良久，又云：爾既投吾出家，今為汝受三歸五戒。乃云：崇木！歸依佛，歸依法，歸依僧。已為汝作三歸，今為汝翻十邪，受五戒，汝當聽受。所謂身口意也，身有三過，謂殺、盜、婬；意有三過，謂貪、恚、癡；口有四過，妄言、綺語、兩舌、惡口。作此十者，名為十惡；無此十者，名為十善。汝今於三業門中稟受戒法，所謂不殺、不盜，不妄、不婬、不飲酒，是五戒相。汝依吾教，信受奉行。
復卓拄杖一下，云：崇木聞吾教訓，乃告吾曰：和尚所說，但崇木從來無身口意，亦不知何以為持犯？縱聞三歸，我不知何者名佛法僧？聞五戒相，從何受持？雖煩和尚如此，崇木并無領覽處。師放下拄杖曰：此真吾弟子也，是真歸依也，真受得戒也。所以昔人云：和尚何不畜一沙彌？老宿云：有無眼耳者，為吾尋一人來。正是此意也。好得力小師，大眾會得否？拈起拄杖云：扶過斷橋水，伴歸明月村。久立。
上堂：總別同異兼成壞，只是山僧與眾人。高廣須彌入芥子，無邊剎海在微塵。晝復夜，秋復春，境寂心融事事真。七寶大車既如此，去來語默莫因循。禪和子，聞說了，呵呵大笑道：我會也！我會也！師乃呵呵笑云：你會也，且道西天那蘭陀寺後孤峰頂上，如今有什麼人在彼中修行？見麼？見麼？下座。
上堂：趙州道個洗鉢去，其僧豁爾知歸；鳥窠吹起布毛，侍者當下得旨，為復是就伊明破？為復是吐露向伊？亦不是就伊明破，亦不是吐露向伊，大眾會麼？本有之性，為什麼不會？
為四面璘和尚掛真：虛空無相，不拒諸相發揮；寶鏡無形，豈礙群形頓現？相與形而常偽，空與鏡而常真，故即偽即真，不生不滅。大眾！或若虛空頓消殞，寶鏡不臨臺，光境俱亡，復是何物？六十三年即且置，且道即今四面老子在什麼處？遂拈起真云：生涯何所有？今古與人傳。
上堂：夏已半，山中早晚不甚熱，知事毘贊外無恙，首座、大眾康休，西庵首座旦暮流慈，法樂無量，山門內外雍肅，表安裕。涅盤山，法性海，豈容取證造詣，擬議於其間哉？在夫山僧與諸人，登高而履深，不可坐取安佚而無所得也，各宜悉察。昔有一禪客，親近一老宿甚勤，老宿每見來，即揮手曰：未在，未在，且去。如是經久，其僧中夜思惟曰：并不蒙一言開示，只管道我未在，教我怎生柰何？思量來，思量去，忽然省得，歡喜無量。至明日，上去見老宿，老宿見來，便點頭曰：是也！是也！大眾！者個便是達磨大師所傳宗旨，且如何便見得？良久，云：鳥守空池，魚從腳下過，總不知。歸堂。
五祖忌辰上堂：趙州不見南泉，山僧不識五祖。甜瓜徹蒂自甜，苦瓠連根自苦。
上堂：達磨大師入中國，至今幾千年，得其道者甚眾，領其旨者實多，大似一人傳虛，萬人傳實。大眾！流言止於智者。諸人三十年後莫道見龍門來。
上堂：先圣道：法性海中親認得。豎起拂子云：還有認得底麼？良久，云：認得也在法性海中，認不得也在法性海中。大眾！既總在法性海中，何故卻有認得認不得？且道此理如何？每常兄弟道：何處不是法性海？山僧直是不肯，你道病在何處？有人道：病在有道理處。山僧問伊：如何得無道理去？佗道：珍重！便出。或道：今日七，來日八。大眾！若總恁會，如何見得古人道法性海中親認得去？莫將閑學解，埋沒祖師心。
解夏上堂：尊者憍陳如，九旬最親切。老少幸相依，上下皆歡悅。瞻聽離聞見，承覽亦超絕。四海五湖人，勿謂真機泄。
上堂：昔仰山夏末禮拜溈山，溈山問曰：子今夏作何所務？仰山云：開得一片田，種得一籮粟。溈山云：子今夏也不空過。仰山卻問：和尚今夏作何所務？溈山云：晝日一湌，早晨一粥。仰山云：和尚今夏亦不空過。言了退後吐舌。溈山云：子何得自持白刃斷其命根？仰山拂袖便出。大眾！溈山父子尋常相見，游戲神通，不同小小。還有知得底麼？若無，山僧與諸人說看。開一片田，密密綿綿，兩頓粥飯，其道自辦。山僧一夏與諸人相見，自是諸人不薦。若或薦成一片，是什麼一片？看取當門箭。