正論者，正名為圣。圣有二種：一、世圣；二、出世圣。論名核實：一、核事實；二、核理實。此品是先王舊法世世相傳，先王傳力尊相，力尊相傳於信相，信相又傳其子，其子又傳於後世，世世正圣，世世善實，即是先王之法言，亦是世界悉檀立名，名。
王行此法，法律相應，陰陽以之調，日月以之順，百谷以之豐，萬民以之樂，社稷以之安，治化以之美，即是民用和睦，上下無怨，亦是為人悉檀立名，名。
王用此法，外敵不敢謀，內奸不敢驚，妖星不敢現，惡虹不敢行，暴風不敢動，疾雨不敢零，是則禍亂不作，災害不生，亦是對治悉檀立名，名。
此之世善，本金光明，從金光明出此正論。善用此正論，天宮天身以之光明，天力天威以之增長，天心為之倍樂，天之法味為之倍更深遠，即是先王之至德要道，亦是第一義悉檀立名，名也。
此文是流通中第二意，明人王弘經，感通冥圣。天王佐助，善政興隆。文為二音，而贊嘆言：善哉善哉！樹神善女，汝於今日，快說是言。豈非所贊贊能贊？其文既明，不須惑也。又是印成三番菩薩贊教，從已來，快說如來果地大體、大智、大用、菩薩修因也。上文有佛禮舍利，即果身禮因身也。今文有佛贊大懺大贊，能請能說，能聽能行，皆是快說也。當知快說是果贊因菩薩也，即果口贊因口，其義孱然，果意贊因意，任運例成也云云。
問：佛何處入定，此云從三昧起？
答：初將說經，佛游甚深法性，今說將竟，故從三昧起。此經首尾皆在法性中說，其文甚明。若作入法性者，法性自在，四佛五佛同處各處，共見異見，四來四去，一住一在，隨人所睹，皆無障礙也。
觀心者，諸菩薩三業贊佛，三業事可解。三觀心者，觀身不得身，身空但有名字。名字無量，或舍身名檀，乃至身空名智慧。六度、十度、八萬塵沙法門，名字即空。說空不定空，假非定假，非空非有，即顯中道。三觀宛然，事理六法皆悉具足。若無觀慧，事亦不成。例如三衣六物，若解其意，三六俱成；若不解者，非但無六，三亦不成。觀心亦爾，若得理觀，六觀六成；若不得意，既無理觀，事觀亦不成。無六亦無三，此之謂也。此大好甚廣云云。