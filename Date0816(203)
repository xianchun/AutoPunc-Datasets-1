矧夫地水火風，不能壞有為之跡；胎卵濕化，盡能成無漏之因。是知業力大而須彌靡堅，蓮花生而淤泥本穢。三災互起，寄他界以難留；十地未圓，作飛狸而不暇。若非自無量劫，悟無明源，依佛修行，承佛付囑者，孰能證三乘而超六道者也。
梓州牛頭山瑞聖寺者，即棲真導俗之福地也。勢連獸角，形聳牛頭。江上遙窺，雲葉捧蓬萊之島；天邊乍見，日輪光兜率之宮。殿堂豁以幹霄，林麓森羅而蔽陸。清波下瞰，鳴桹皆般若之舟；古木傍生，擢幹盡菩提之樹。土暖而春光預到，山高而月色先來。講辟虛堂，則龍王聽法；供陳廣殿，則天女獻花。人間之士庶喧闐，願瞻寶相；物外之煙霞噴薄，別是仙都。
洎乎金人告滅於西郊，白馬騰裝於東道。爰於勝地，漸起良緣。菩薩出家，掩禪關於樹下；羅漢住世，憩虎錫於岩間。焚修而齋戒益精，示現而祺祥甚眾。禪定之外，住持是勤，所以化十善之人，歸四方之眾。金從地布，何須長者之園；飯自天來，不假維摩之室。香花飲食，既無其闕，行住坐臥，各得其宜。星歲屢遷，軌範彌峻。於戲！刀州作鎮，劍棧分壇。諸葛亮龍起以聿來，止開二世；公孫述蛙藏而自困，何蔽一身？鱉靈將帝而屍浮，杜宇已王而鳥化。過關興歎，李特空謂其下材；布野請降，譙周猶稱其上策。覆車相繼，屈指可談，蓋以僻陋不足振宏綱，高深不足成遠馭，既車可懸而馬可策，則江可越而山可逾。苟驗斯言，足徵終古。爾來封圻或梗，戈戟仍災，縣道塵飛，縱橫猛士，邑居星散，狼籍僵屍。惟斯鷲嶺之僧，不爽龍華之會，豈不謂善惡趣異，聖凡境殊者哉？
今我後以清淨撫四夷，以富壽期百姓。配天合德，見上帝於泰壇者三；括地守圖，獻偽君於槁街者二。別九州而既分風土，疏五等而用進才能。恒命庶官，未聞輕受。今知府左屯衛將軍武昌郡史公福、兵馬都監閤門舍人琅琊郡王公睿，辟公侯之門，負將相之器。褰帷教俗，共讚國風；弭節訓戎，各傳家法。通判太子洗馬太原郡王公延範、榷鹽太子洗馬清河郡張公守則，以禮樂詩書為己任，以致君治國為身謀。玉壘公方，暫勞利刃，瑤階步武，自有亨途。寺眾朗義大師賜紫僧知遠等，皆能拔煩惱根，修清淨果。十二時內，六和既契於威儀；三千界中，八部鹹思於衛助。靈也捧天子詔，乘使者車，題柱相如，聊攄夙誌。銘關張載，願寫壯心，偷閑曾謁於蕭齋，摭實粗編其梵行，用刊貞石，俾永萬年。庶幾乎大廈連甍，豈讓頭陀之寺；郡峰對麓，寧慚峴首之山。濡筆一揮，復為銘曰：
峨峨牛頭，蟠據而起。拂漢萬動，結根千里。聖賢所宅，棟宇斯備。傳波永年，稱為福地。林蘿掩映兮煙靄飛，山峰曲屈兮薇蕨肥。土靈木魅兮願為衛，冰心玉行兮憺以歸，寂寂苔徑，侁侁毳衣。何早夜以無懈，俾香花而弗違。堯舜禦圖，龔黃作鎮。次命端士，各宣餘刃，美化斯洽，慈風益振，曷道德以交舉，冀乾坤兮共盡。西蜀分命，東山是登。降龍舊像，放鶴新僧，念險固以難恃，知慈悲之可憑。勒銘於斯岩，庶終古以作徵。
昔漢魏君臨，窮兵用武，興師十萬，日費千金，猶向北勒闐顏，東村不到。大唐牢籠六合，道冠百王。文德所加，溥天同附。是故身毒諸國，道俗歸誠。皇帝湣其忠款，遐軫聖慮，乃命使人朝散大夫、行衛尉寺丞上護軍李義表、副使前融州黃水縣令王元榮等二十二人，巡撫其國，遂至摩訶菩提寺。其寺所菩提樹下金剛之座，賢劫千佛，並於中成道。觀嚴飾相好，具若真容，靈塔淨地，巧窮天外，此乃曠代所未見，史籍所未詳。皇帝遠振鴻風，光華道樹，爰命使人，屆斯瞻仰，此絕代之盛事，不朽之神功，如何寢默詠歌，不傳金石者也。乃為銘曰：
大唐撫運，膺圖壽昌。化行六合，威棱八荒。身毒稽顙，道俗來王。爰發明使，瞻斯道場。金剛之座，千佛代居。尊容相好，彌勒規模。靈塔壯麗，道樹扶疏。曆劫不朽，神力焉如。
維大唐開元二十一年歲次壬申，舅甥修其舊好，同為一家。往日貞觀十年，初通和好，遠降文成公主入蕃。已後景龍二年，重為婚媾，金城公主因茲降蕃。自此以來，萬事休帖。間者邊吏不謹，互有侵軼，越在遐荒，因之隔閡。今遵永舊，鹹與維新，帝式藏用，不違厥旨。因以示赤嶺之外，其所定邊界，一依舊定為封守，為羅斥候通關梁。大矣哉！皇天無私，惟聖作乂，故違聖者逆也，所以降雷霆之威。率聖者順也，所以漸雲雨之施。休咎之理，順逆之繇，若斯之明矣。
昔先帝含宏，愛主從聘，所以一內外之禮，等華夷之觀，通朝覲之往來，成舅甥之宴好。則我先帝之德，不可忘也。頃者瓜州之役，宥而不討者，蓋舍之先迷，而歸之畜復。夫恃安則逸，逸則棄禮，棄禮則忘信，忘信者暴蔑之心生也。故春秋時人忘盟誓之典，有如日有如河。我之今日，罔不稽古？幽蕃臣魁渠，實曰敬戒，無或背淳德，習凶梗，侵擾我河湟，窺視我亭障。無或恣業驚馳咆哮，剽掠我牛馬，蹂踐我農穡。漢家軍領，亦不得兵馬相侵。我家用不掩襲爾城守，覆墜爾師徒，壅塞爾道路，煙滅爾部落。不以兵強而害義，不以為利而棄言，則我無爾詐，爾無我虞，信也。司慎盟群祀，莫不聽命。然後定正朔，宜百福，偕爾命祚，泱泱乎仁壽之風矣！
休哉！法尚一正，無二正之極，爾惟修代好，彌永年。忠於人則信於神，俾我唐受無疆之福，爾亦荷有永之謀。用懷爾遠人，不寶爾遠物，至聖之仁也！銘曰：
言念舊好，義不忒兮。道路無壅，烽燧息兮。指河為誓，子孫億兮。有渝其誠，神明殛兮。
金陵之南惟宣州，其地吳楚，其星分牛宿，繚以群山，帶以洪流。薛公光華使臣，藩屏諸侯，揚君之美，分帝之憂，日往月來，於茲九秋。大曆十有四年，今上纂先聖，敷新命，任賢為政，得人尤盛。帝曰汝邕，秉心不回，子嘉厥才，擢汝委汝，糾正於仙台。秋七月，拜命乃發。於是官僚緇黃之倫，介胄市井之人，如霧斯集，如山斯立。或捧觴而進，或瞻途而泣，豈非惠加於物，物感於惠者乎？
公字衝味，殷相仲虺之洪族，唐相元超之曾孫，陳留太守兼采訪使江童之仲子。地列鍾鼎，門傳冠蓋。文藻暐煜於一時，名聲震動乎千載。穆考之位，公能嗣焉；列祖之職，公當陟焉。傳所謂公侯之子孫，必復其始者，此也。且岑君為魏郡，輿人歌之。則薛公為定宣城，吏人頌之，不亦宜乎？其詞云：
星之煌煌，山之崇崇。茲惟宣城，實賴薛公。拔賢任能，如鵷如鴻。整師訓兵，如羆如熊。勸農殖穀，百穀年豐。通商鬻貨，萬貨雲叢。闡道都會，敦儒泮宮。遏絕寇賊，賑恤孤窮。乃新廨署，肅然清風。乃復津橋，赫然長虹。乃立水門，川路其通。乃建林亭，賓筵其充。日緝庶務，歲成眾功。況我薛公，清襟湜湜，雅操翼翼。支郡承式，鄰邦取則。明明天子，降鑒群方。詔謂薛公，茂學雕章，孝悌忠良。累踐柱史，累登台郎。司言中書，掌禮太常。四典歲舉，擷其眾芳；三執邦憲，振其宏綱。銓綜九流，九流既臧。鎮撫三州，三州既康。遷爾管轄，於此文昌。公拜稽首，歸於咸陽。邦人有言，大川茫茫，福浸我疆。我願薛公，台階翱翔。我思薛公，永世滂洋。爰來作歌，以配甘棠。