夫戒德难思，冠超众象。为五乘之轨导，寔三宝之舟航。依教建修，定慧之功莫等；住持佛法，群籍于兹息唱。
自大师在世，偏弘斯典。爰及四依，遗风无替。
逮于像季，时转浇讹。争锋唇舌之间，鼓论不形之事。
所以震岭传教，九代闻之；拔萃出类，智术而已。
欲明扬显行仪，匡摄像教，垂彝范，训末学，纽既绝之玄纲，树已颠之大表者，可得详而评之？
岂非凭虚易以形声，轨事难为露洁者矣！
然则前修托于律藏，指事披文而用之。则在文信于实录，而寄缘良有繁滥。加以学非精博，臆说尤多，取类寡于讨论，生常异计斯集。
致令辨析衅戾，轻重倍分。众网维持，同异区别。
自非统教意之废兴，考诸说之虚实者，孰能辟重疑、遣通累、括部执、诠行相者欤？
常恨前代诸师所流遗记，止论文疏废立，问答要钞。至于显行世事，方轨来蒙者，百无一本！
时有锐怀行事，而文在义集。或复多列游辞，而逗机未足；或单题羯磨，成相莫宣。依文用之，不办前事。
并言章碎乱，未可披检。所以寻求者非积学不知，领会者非精炼莫悉。
余因听采之暇，顾眄群篇。通非属意，俱怀优劣。斐然作命，直笔具舒。
包异部诚文，括众经随说，及西土贤圣所遗，此方先德文纪。搜驳同异，并皆穷核。长见必录，以辅博知；滥述必翦，用成通意。
或繁文以显事用，或略指以类相从，或文断而以义连，或征辞而假来问。如是始终交映，隐显互出。
并现行羯磨、诸务是非、导俗正仪、出家杂法，并皆揽为此宗之一见，用济新学之费功焉。
然同我者则击其大节，异说者则斥其文繁。文繁谁所乐之？良由事不获已！何者？若略减取其梗概，用事恒有不足；必横评不急之言，于钞便成所讳。
今图度取中，务兼省约，救急备卒，勒成三卷。
若思不赡于时事，固有阙于行诠，则略标旨趣，以广于后。
然一部之文，义张三位。上卷则摄于众务，成用有仪；中卷则遵于戒体，持犯立忏；下卷则随机要行，托事而起。并如文具委，想无紊乱。
但境事寔繁，良难科拟。今取物类相从者，以标名首。
至于统其大纲，恐条流未委，更以十门例括，方镜晓远诠。
第一，序教兴意。
夫至人兴世，益物有方。随机设教，理无虚授。沙论云：依大慈门，说于毗尼。
故律云：世尊慈念故而为说法。
二、为对外道无法自居，显佛法人尊道高，故制斯戒。
观下律中，凡所制者，并怀异术。故文云：若不撰结，则令外道以致余言。
三、为对异宗故来。宗则有其多别。
且如萨婆多部，戒本繁略，指体未圆，接俗楷定于时数，御法例通于无准。
今昙无德部人法有序，轨用多方，提诱唯存生善，立教意居显约。
上则通明教兴，今据当宗以辨。
夫教不孤起，起必因人。人既不同，教亦非一。故摄诱弘济，轨用实多。贵在得其本诠，诚难核其条绪。所以约开制，验旨在为人；显持犯，谅意存无过。今束一律藏，以五例分之，则教兴之意可见也。
一、以遮性往分。
性恶则通于化、制，遮戒因过便起。
然则性戒文缓而义急。谓随诸重戒，并有开文。文虽是开，开实结犯。纵成持也，持之寔难。如淫则三时无乐，毁訾则始终慈救。既是根本贪瞋，何能禁心无逸？故知义存急护也。
遮戒一往制止，有益便开。开之过兴，还复令制。岂非为存化俗，恐坠枉坑？大慈设教，意唯检失。
故毗尼母论具立缓急二仪，令寻之以通望也。
二、以开制往征，教则通于二世。
故下文云：以世尊是一切智人故，制已更开，开已还制。此通未来教也。
如五分：虽我所制，于余方不为清净者，则不应用。虽非我所制，于余方必应行者，不得不行。此如来在世教也。
然二教相融，互兼彼此。
三、以报有强弱，教亦重听。就制则深防、限分，约行则山、世不同。
四、以机悟为先，教门轻重致隔。五部异执，岂不然耶？
五、以事法相对。法唯楷式，乖旨则事不成。事通情性，故随境制其得失。或托三性之缘，或随世讥而起。
且略引诸条，薄知方诣。总撮包举者，莫非拯接凡庸，心怀泥曰而兴教矣！
故文云：世尊何故制增戒学？为调三毒故。云何为学？为求四果故。
下诸门中，所述制意，止随前事。令后进者，寻条知本焉。
第二，制教轻重意。
轻重两意，裁断寔难。何者？原彼能施之教，教主穷机之人，又推此所为之人，人唯应药之器。所以药病相扣，利润无方。岂可以情断，宁复言论测也？
虽然，重核其远标，实被于来裔。在文自显，何假证成？今序斯大略，所为有七。
一、兴厌渐顿；二、结正业科；三、报果不同；四、摄趣优劣；五、起情虚实；六、开制互立；七、约行彰异，如喧静二仪也。
凡此诸例，并制教之本怀，据断之宗体。
第三，对事约教判处意。
自佛法东流，几六百载。诸师穿凿，判割是非，竞封同异，不可称说。
良由寻讨者不识宗旨，行事者昏于本趣。
故须学师必约经远，执教必佩真文。何事被于毁讥，岂复沦乎嗤责？
今判其持犯，还约其受体。体既四分而受，岂得异部明随！
犹恐不晓大纲，更示其分齐。
谓辄将己所学者，判他持犯，脱罹愆失，其唯不学愚痴。
今通立定格，共成较准，一披条领，释然大观！
第四，用诸部文意。
统明律藏，本实一文，但为机悟不同，致令诸计岳立。
所以随其乐欲，成立己宗。竞采大众之文，用集一家之典。
故有轻重异势，持犯分途，有无递出，废兴互显。
今立四分为本。若行事之时，必须用诸部者，不可不用。
故善见云：毗尼有四法，诸大德有神通者，抄出令人知：一、本者，谓一切律藏；二、随本；三、法师语者，谓佛先说本，五百罗汉广分别流通，即论主也；四、意用，谓以意方便度用，及三藏等广说也。先观根本，次及句义，后观法师语，与文句等者用，不等者莫取。正文如此。
然行藏之务实难，取舍之义非易，且述其大诠，以程无惑。
谓此宗中文义俱圆，约事无缺者，当部自足，何假外求？余有律文不了、事在废前、有义无文、无文有事，如斯众例，并取外宗，成此一部。
又所引部类，必取义势相关者，可用证成。必缓急重轻，是非条别者，准论不取。故文列四说，令勘得失。十诵墨印，义亦同之。
若此以明，则心境相照，动合规猷，繁略取中，理何晦没！
若不镜览诸部，偏执一隅。涉事，事则不周；校文，文无可据。遂师心臆见，各竞是非，互指为迷，诚由无教。
若四分判文有限，则事不可通行。还用他部之文，以成他部之事。
或二律之内，文义双明，则无由取舍，便俱出正法，随意采用。
然行用正教，亲自披阅，恐传闻滥真故也。
又世中持律，略有六焉：
一、唯执四分一部，不用外宗。
二、当部缺文，取外引用。
三、当宗有义，文非明了。
四、此部文义具明，而是异宗所废。
五、兼取五藏，通会律宗。
六、终穷所归，大乘至极。
此等六师，各执正言，无非圣旨；但由通局两见，故有用解参差。
此钞所宗，意存第三、第六。余亦参取，得失随机，知时故也。
第五，文义决通意。
夫理本绝名，故立名标其宗极；名随事显，故对事而备斯文。
然考斯律藏，言事并周。但为年代渺邈，声彩靡追，法为时移，事多残缺。加以五师捃拾，情见不同；重由翻译失旨，妄生构立；又为抄写错漏，相承传滥。
所以至于寻究，纷虑良多。今总会之，以通其大见。
若文义俱阙，则可举一以例诸，或就理有而成前事。
或在文虽具，而于义有阙，便以义定之，故论言以理为正故也。
或义虽必立，当部无文，则统关诸部，以息余谤。
然文义决通，诚难废立。自非深明律相，善达开遮，不然便有累于自心，固无益于他境。
故律云文义俱同、文同义异、文异义同、文义俱异。具舒进止，不劳叙释。
然决判是非者，必总通律藏之旨，并识随经之文。如上六师所明，乃可究斯教迹。
故十诵云：比丘有三事，决定知毗尼相：一、本起，二、结戒，三、随结。应思惟观察二部戒律，并及义解、毗尼、增一。开遮轻重，如五大色是不净，遮；非色，净，不遮。如是等，筹量本末已用也。
明了论亦云：比丘能知五相，名解毗尼，不看他面。文略同上，广如彼说。
第六，教所诠意。
诠教之文，文虽浩博，撮其大趣，止明持犯。
然持犯之境，境通内外。内谓行心之结业，外谓情事之顺违。但令教行相循，始终无犯，则为持也。若生来不学，于法无闻，修造善恶，义兼福罚。今欲科罪，但使与教相应，不问事情虚实，并名犯也。此通名持犯也。
若结篇正罪，穷诸治罚，必令束其方便，揽成业果。使量据核其实情，轻重得于理教，则断割皎然，更何芜滥？此别名持犯也。
第七，道俗七部立教通局意。
显理之教，乃有多途，而可以情求，大分为二。
一、谓化教，此则通于道俗。但泛明因果，识达邪正。科其行业，沈密而难知；显其来报，明了而易述。
二、谓行教，唯局于内众。定其取舍，立其纲致；显于持犯，决于疑滞。指事曲宣，文无重览之义；结罪明断，事有再科之愆。
然则二教循环，非无相滥，举宗以判，理自彰矣。
谓内心违顺，托理为宗，则准化教；外用施为，必护身口，便依行教。
然犯化教者，但受业道一报；违行教者，重增圣制之罪。故经云：受戒者罪重，不受者罪轻。
文广自明，所以更分者，恐迷二教之宗体，妄述业行之是非。故立一门，永用蠲别。
第八，僧尼二部行事通塞意。
然二部同戒同制，则事法相同。行用仪式，类准僧法，具在诸门，随事详用。若辨成犯相者，戒本自分；隐而难知者，具在随相。
余有约位之戒，谓轻重不同、有无互缺、犯同缘异，而是当世盛行、种相难知者，及别行众行等法，方列尼别行法中。
此但分其宗类，犹未显其来诠。诸有不同之意，具在大疏。
第九，下三众随行异同意。
二众沙弥。
若约戒体，同大僧无作。检其本数，唯显于十。就余随行，类等尘沙。结罪居第五篇，就位在诸戒末。
自外行法不同，取舍有异者，各就别篇具明。
式叉摩那。
六法是其学宗，戒体更不重发。自余随行对治，同诸三众学之。
必有不同，具如尼别法所显。
第十，明钞者引用正文、去滥传真、科酌意。
初明引用正经，次明世中伪说，后明钞兴本意。
初、言正本者。
僧祇律、昙无德部、萨婆多部、弥沙塞部、迦叶遗部、婆粗富罗部。
毗尼母论、善见论、摩得勒伽论、萨婆多论、毗奈耶律、明了论、五百问法、出要律仪。
自余众部，文广不列。
并大小乘经，及以二论，与律相应者，名随经律。
并具入正录，如费长房开皇三宝录十五卷中。
次明诸师异执。
法聪律师、覆律师，光律师，理、隐、乐三师，遵统师，渊律师，云、晖、愿三师，洪、胜二师，首律师，砺律师，基律师。
已外昙瑗、僧祐、灵裕诸师已下，及江表、关内、河南、蜀部，诸余流传者，并具披括，一如义钞。
次明世中伪经。
诸佛下生经六帙，净行优婆塞经十卷，独觉论、金棺经、救疾经、罪福决疑经、毗尼决正论、优波离论、普决论、阿难请戒律论、迦叶问论、大威仪请问论、五辛经、宝鬘论、唯识普决论、初教经、罪报经、日轮供养经、乳光经、应供行经、福田报应经、宝印经、沙弥论、文殊请问要行论、提谓经。
如是等人造经论，总有五百四十余卷。代代渐出，文义浅局，多附世情。隋朝久已焚除，愚丛犹自滥用。且述与律相应者，如前所列，余文存略。
后明钞兴本意。
夫钞者，固令撮略正文，包括诸意也。
余智同萤曜，量实疏庸，何敢轻侮猷言，动成戏论！
虽然，学有所承，承必知本。每所引用，先加覆检。于一事之下，废立意多，诸师所存，情见繁广。今并删略，止存文证。
及教通余论，理相难知，自非通解，焉能究尽？具如集义钞所显。
而抄略证文，多不具委，但取文义堪来入宗者。自外不尽之文，必欲寻讨，知其始末，则非钞者之意。故文云：诸比丘欲不具说文句，佛言：听之。毗尼母论云：佛令引要言妙辞，直显其义。
庶令临机有用，无待访于他人。即事即行，岂复疑于罪福？
犹恐后代加诸不急之务，增益其中，使真宗芜秽，行者致迷。鸟鼠之喻复存于兹日矣！
此之十条，并总束诸门，例科分析。若揽收不尽，自下别论。
夫宅身佛海，餐味法流，形厕僧伍，行唯三位。
若遵仰正戒，识达持犯，则中卷之中，体相具矣。自行既成，外德彰用，则上卷之中，纲领存矣。自他两德，成相多途，则下卷之中，毛目显矣。
此三明行，无行不收；三卷摄文，无文不委。
然则事类相投，更难量拟。若长途散释，则寡于讨论；必随相曲分，便过在繁碎。
今随宜约略，通结指归。使举领提纲，毛目自整。载舒载览，随事随依。
夫律海冲深，津通万象。虽包含无外，而不宿死尸；腾岳波云，而潮不过限。
故凡厕预玄门者，克须清禁，无容于非；沐心道水者，慕存出要，无染于世。故能德益于时，迹超尘网。良由非法无以光其仪，非道无以显其德。
而浇末浅识庸见之流，虽名参缁服，学非经远。行不依律，何善之有？情既疏野，宁究真要？封怀守株，志绝通望。局之心首，而言无诣。意虽论道，不异于俗。与世同流，事乖真趣。研习积年，犹迷暗托。况谈世论，孰能体之？
是以容致滥委，以乱法司；肆意纵夺，专行暴克。尚非俗节所许，何有道仪得存？致令新学困于磐石，律要绝于羁䩛。于时正法玄纲，宁不覆坠耶！
故知兴替在人也。深崇护法者，复何患佛日不再曜，法轮不再转乎！
今略指宗体行相，令后进者兴建有托。
夫戒者，以随器为功；行者，以领纳为趣。而能善净身心，称缘而受者，方克相应之道。若情无远趣，差之毫微者，则徒染法流，将何以为道之净器？为世良田，义复安在？
是以凡欲清身行徒，远希圆果者，无宜妄造。必须专志摄虑，令契入无滞。故经云：虽无形色，而可护持。斯文明矣。
何者？但戒相多途，非唯一辙；心有分限，取之不同；若任境彰名，乃有无量。且据枢要，略标四种：一者，戒法；二者，戒体；三者，戒行；四者，戒相。
言戒法者，语法而谈，不局凡圣。直明此法，必能轨成出离之道。要令受者信知有此。
虽复凡圣通有此法，今所受者，就已成而言，名为圣法。
但令反彼生死、仰厕僧徒，建志要期、高栖累外者，必豫长养此心，使随人成就。乃可秉圣法在怀，习圣行居体，故得名为随法之行也。
二、明戒体者。
若依通论，明其所发之业体。今就正显，直陈能领之心相。
谓法界尘沙二谛等法，以己要期，施造方便，善净心器，必不为恶，测思明慧，冥会前法。以此要期之心，与彼妙法相应，于彼法上有缘起之义；领纳在心，名为戒体。
三、言戒行者。
既受得此戒，秉之在心。必须广修方便，检察身口威仪之行；克志专崇，高慕前圣。持心后起，义顺于前，名为戒行。故经云：虽非触对，善修方便，可得清净。文成验矣！
四、明戒相者。
威仪行成，随所施造，动则称法，美德光显，故名戒相。
此之四条，并出道者之本依，成果者之宗极。故标于钞表，令寄心有在。知自身心怀佩圣法，下为六道福田，上则三乘因种。自余绍隆佛种，兴建法幢，功德不可思议，岂唯言论能尽？直引圣说诚证，令持法高士，详而镜诸。
就中分二：初、明顺戒则三宝住持，办比丘事；二、明违戒便覆灭正法，翻种苦业。但诸经论，叹戒文多，随部具舒，相亦难尽。今通括一化所说正文，且引数条，余便存略。
初中分二：前约化教，后就制门。
初又分四：
一、就小乘经者。如般泥洹经明，佛垂灭度，世间无师，阿难启请，佛言：比丘！若能奉戒者，是汝大师，若我在世，无异此也。遗教等经，并同斯示。
然发趣万行，戒为宗主。故经云：若欲生天等，必须护戒足。
又如大地，能生成万物。故经云：若无净戒，诸善功德不生。又云：依因此戒，得有定慧。又经云戒者，行根，住持，即喻如地能生，成住持也。
二、小乘论。如成实云：道品楼观，以戒为柱；禅定心城，以戒为郭；入善人众，要佩戒印。是故特须尊重于戒。
解脱道论·戒品中，具多赞美，文繁不出。须者看之，戒则不羸。
毗婆沙云：具戒足者，戒言尸罗，亦言行也，亦云守信，亦名为器。
尸罗言冷，无破戒热，及三恶道热故；亦名善梦，持者常得善梦故；亦名为习，由善习戒法故；亦名为定，若住戒者，心易得定故；亦名为池，群圣所浴故；亦名缨络，老少中年服常好故；亦名如镜，由戒净故，无我像现故；又名威势，如来于世有威力者，是尸罗之力故。余如驱龙事，五百罗汉不能逐之，有一罗汉，但以护戒力故，便即驱出，以轻重等持也。又戒名为头，能见苦谛诸色，乃至知色阴等法故。能善护故，言守信也；能至涅槃，故言行也；功德所依，名器也。
尊者瞿沙说曰：不破义，是尸罗义。如人不破足，能有所至；行者不破尸罗故，能至涅槃。
三、大乘经者。
华严云：具足受持威仪教法；行六和敬；善御大众，心无忧悔；去、来、今佛所说正法，不违其教：能令三宝不断，法得久住。
大集云：十方世界菩萨，请佛为五滓众生制于禁戒，如余佛土，为法久住故。佛后许之，便制禁戒。
萨遮尼犍云：若不持戒，乃至不得疥癞野干身，何况当得功德之身。
月灯三昧云：虽有色族及多闻，若无戒智犹禽兽；虽处卑下少闻见，能净持戒名胜士。
涅槃云：欲见佛性，证大涅槃，必须深心修持净戒。若持是经而毁净戒，是魔眷属，非我弟子。我亦不听受持是经。
华严偈言：戒是无上菩提本，应当具足持净戒。若能坚持于禁戒，则是如来所赞叹。故重引之，令诵心首。
四、大乘论者。
智论云：若求大利，当坚持戒。一切诸德之根，出家之要。如惜重宝，如护身命，以是戒为一切善法住处。又如无足欲行，无翅欲飞，无船欲度，是不可得。若无戒者，欲得好果，亦不可得。若弃此戒，虽山居苦行，饮水服气，著草衣，披袈裟等，受诸苦行，空无所得。人虽贫贱，而能持戒，香闻十方，名声远布，天人敬爱，所愿皆得。持戒之人，寿终之时，风刀解身，筋脉断绝，心不怖畏。
地持云：三十二相，无差别因，皆持戒所得。若不持戒，尚不得下贱人身，况复大人相报？
十住毗婆沙中，有赞戒、戒报二品。广列深利，具如彼说。
第二，就制教中，分两。
先明律本者。
僧祇中云：欲得五事利益，当受持此律。何等五也？一、建立佛法；二、令正法久住；三、不欲有疑悔请问他人；四、僧尼犯罪者，为作依怙；五、欲游化诸方而无有阂。是为笃信善男子五利。
四分：持律人得五功德：一者，戒品牢固；二、善胜诸怨；三、于众中决断无畏；四、有疑悔者能开解；五、善持毗尼，令正法久住。又得十利，如摄取于僧等。
十诵云：佛法几时住世？佛答言：随清净比丘说戒法不坏，名法住世。乃至三世佛亦尔。
二、依律论中。
明了论解云：本音毗那耶，此略言毗尼也。有五义。一、能生种种胜利，谓引生世出世善。二、能教身口二业清净及正直。三、能灭罪障。四、能引胜义。在家者引令出家，乃至引到梵住、圣住、无余涅槃。五、胜人所行事。谓最胜人是佛，次独觉及声闻，是胜人等，皆行其中；若凡夫行者，亦是胜人，方能行此事。
萨婆多云：毗尼有四义，余经所无：一、戒是佛法平地，万善由之生长；二、一切佛弟子皆依戒住，一切众生由戒而有；三、趣涅槃之初门；四、是佛法缨络，能庄严佛法。具斯四义，功强于彼。
善见云：佛语阿难：我灭度后，有五种法，令法久住：一、毗尼者，是汝大师；二、下至五人持律在世；三、若有中国十人，边地五人，如法受戒；四、乃至有二十人如法出罪；五、以律师持律故，佛法住世五千年。
五百问云：佛垂泥曰，阿难悲泣。佛问何以悲泣？乃至佛言我不灭度，半月一来。又言佛有二身，肉身虽去，法身在世。若敬法者，念法者，便敬佛念佛。若持五戒，即见法身。若护法者，便为护佛。如饮水杀虫之喻。又如半月说戒，即见我也。
萨婆多又云：何故律在初集？以胜故、秘故。如诸契经，不择时、处、人说，而得名经。律则不尔，唯佛自说，要在僧中，故胜也。又如分别功德论云：由胜、密故，非俗人所行，故不令见。大庄严论云：愚劣不堪护持此戒也。
二、明违戒法灭者，还约二教杂明。
十诵云：像法时有五灭法：一、比丘小得心已，便谓己圣；二、白衣生天，出家人入地狱；三、有人舍世间业而出家破戒；四、破戒人多人佐助；五、乃至罗汉亦被打骂。
又有五种怖畏：一、自不修身、戒、心、慧，复度他人，令不修身、戒等法；二、畜沙弥；三、与他依止；四、与净人、沙弥共住，不知三相，谓掘地、断草、溉水；五、虽诵律藏，前后杂乱。
四分中，五种疾灭正法：一、有比丘不谛受诵律，喜忘文句，复教他人，文既不具，其义有阙；二、为僧中胜人上座，一国所宗，而多不持戒，但修不善，后生仿习，放舍戒行；三、有比丘持法、持律、持摩夷，而不教道俗，即便命终，令法断灭；四、有比丘难可教授，不受善言，余善比丘舍置；五、互相骂詈，互求长短，疾灭正法。
十诵：诸比丘废学毗尼，便读诵修多罗、阿毗昙，世尊种种诃责。乃至由有毗尼，佛法住世等。多有上座长老比丘学律。
杂含云：若长老、上座、中年、少年，初不乐戒，不重戒，见余乐戒者，不随时赞美，我不赞叹。何以故？恐余人同其见，长夜受苦故。
中含云：犯戒有五衰：一、求财不遂；设得，衰耗；众不敬爱；恶名流布；死入地狱。
涅槃中：由诸比丘不持戒故，畜八不净财，言是佛听。如何此人舌不卷缩？广如彼说。
摩耶经云：乐好衣服，纵逸嬉戏；奴为比丘，婢为比丘尼；不乐不净观；毁谤毗尼；袈裟变白，不受染色；贪用三宝物等：是法灭相。
智论云：破戒之人，人所不敬，其处如冢；又失诸功德，譬如枯树；恶心可畏，譬如罗刹；人所不近，如大病人；难可共住，譬如毒蛇。虽复剃头染衣，次第捉筹，实非比丘。若著法衣、钵盂，则是热铁叶、烊铜器；凡所食啖，吞热铁丸，饮烊铜汁，则是地狱之人。又常怀怖惧，我为佛贼，常畏死至。如是种种破戒之相，不可称说。行者应当一心持戒。
问曰：有人言罪、不罪不可得，名为戒者，何耶？答曰：非谓邪见粗心，言无罪也。若深入诸法相，行空三昧，慧眼观故，言罪不可得。若肉眼所见，与牛羊无异也。
今诵大乘语者，自力既弱，不堪此戒，自耻秽行，多不承习。有引此据，不解本文。故曲疏出，广如第十五卷中。
四分：破戒五过：一、自害；为智者所诃；恶名流布；临终生悔恨；死堕恶道。
十诵：有十法正法疾灭。有比丘无欲；钝根；虽诵句义，不能正受，又不解了；不能令受者有恭敬威仪；乃至不乐阿练若法。又不随法教；不敬上座无威仪者；令后生不受学毗尼；致令放逸失诸善法。好作文颂庄严章句，乐世法故，正法疾灭，甚可怖畏。
僧者，以和为义。若不齐集，相有乖离，御法则无成决之功，被事必据入非之位。故建首题集僧之轨度，后明来处之通局。
四分文云当敷座，打犍稚，尽共集一处等。
五分云：诸比丘布萨时，不时集，妨行道。佛言：当唱时至，若打犍稚，若打鼓，吹螺，使旧住沙弥、净人打。不得多，应打三通，吹螺亦尔。除漆、毒树，余木、铜、铁，凡鸣者听作。若唱二时至，亦使沙弥、净人唱。住处多，不得遍闻，应高处唱。犹不知集，更相语知。若无沙弥，比丘亦得打。
十诵中：居士请僧，自于寺内鸣稚；乃至白时至；及送食女人亦自鸣稚。中食施者亦尔。
增一阿含云：阿难升讲堂击犍稚者，此是如来信鼓也。
十诵中：时僧坊中，无人知时限，唱时至及打犍稚；又无人洒扫涂治讲堂食处，无人相续铺床；及教人净果菜食中虫；饮食时无人行水，众乱语时，无人弹指等。佛令立维那。
声论翻为次第也，谓知事之次第，相传云悦众也。
若准文中七种集法：若量影，破竹作声，作烟，吹贝，打鼓，打犍稚，若唱诸大德，布萨说戒时到。亦不言比丘为之。
出要律仪引声论翻犍稚，此名磬也，亦名为钟。
上具列文，今须义设。
凡施法事，先斟量用僧多少，依数铺设座席。然后准文鸣钟，具如集僧法中。
虽人并为之，多无楷式。若依三千威仪经，则大有科要、多少节解之法。但时所同废，虽易而难。
今通立一法，总成大准。谓约僧多少，就事缓急，量时用之。
若寻常所行，生稚之始，必渐发声，渐稀渐大，乃至声尽，方打一通。如是至三，名为三下。
佛在世时，但有三下，故五分云打三通也。后因他请，方有长打。其生起长打之初，亦同三下；中间四稚，声尽方打；如是渐渐敛稚，渐穊渐小，乃至微末。方复生稚，同前三下。
此古师以经律参校，共立此法。亦有清众画样钟所者。
然初欲鸣时，当依经论，建心标为，必有感征。应至钟所，礼三宝讫，具仪立念：我鸣此钟者，为召十方僧众，有得闻者，并皆云集，共同和利。又诸有恶趣受苦众生，令得停息。
故付法藏传中：罽腻吒王以大杀害故，死入千头鱼中，剑轮绕身而转，随斫随生。若闻钟声，剑轮在空。如是因缘，遣信白令长打，使我苦息。即增一阿含云：若打钟时，一切恶道诸苦，并得停止。此并因缘相召，自然之理不亡。余亲承有敛念者被鬼神送物。
世有滥用知钟者，此非圣言，诸经论但云打、击、檛等。知净之语，不通于俗及以自为，早须废舍。
二、明来处通局者。
初、明处之分齐，二、明用之通局。
初中，界之来意，开制不同，如结界中说。今直明其二种差别。
若作法界则有三别。
有戒场者，四处集僧，各得行事：一、在戒场，二、在空地，三、在大界，四、在界外。
若无戒场，二处各集。
若小界者，既不立相，直指坐处，无外可集。
若论自然，随处远近，则有四别，谓聚落、兰若、道行、水界。皆不为物造，随人所居，即有分局，故曰自然。当律无文，诸部详用。
初、聚落中有二：
若可分别者。十诵云：于无僧坊聚落中，初作僧坊未结界，随聚落界是僧坊界。此内不得别众。
问：兰若处有僧坊，欲结界，何处集僧？
答：十诵云：随聚落即僧坊界。今周匝院相，与聚落之相不分，不须五里集人。
故下文无聚落兰若，初起僧坊，乃云一拘卢界。故知先有僧坊，即同村界。
律中，僧、村四相，二界不别。必院相不周，乃可依兰若集僧。
若聚落有僧不可知者。僧祇中：若城邑、聚落界分不可知者，用五肘弓，七弓种一树，齐七树相去，使异众相见，不犯别众，各得成就。准相通计，七树六间，得六十三步。不同前解七间七十三步半，如义钞废立。
二、明兰若者。统明兰若，乃有多种，谓头陀、寄衣、盗戒、僧界、衣界、难事。且明僧界，余下随明。
兰若一界，诸部不定，多言僧界尽一拘卢舍。杂宝藏中翻为五里，相传用此为定。
若有难者。如善见云：阿兰若界者，极小方圆七槃陀，一槃陀二十八肘。若不同意者，于外得作法事。计有百九十六肘，肘各尺八，总有五十八步四尺八寸。
三、道行界者。萨婆多云：比丘游行时，随所住处，纵广有拘卢舍界，此中不得别食、别布萨。亦不明大小。此论解十诵。律文云：六百步为拘卢舍。
四、明水界者。五分云：水中自然界者，若在水中行，众中有力人水洒及处。善见云：若掷水，若散沙，已外比丘不妨。取水常流处，深浅皆得作。自然潮水不得。若船上布萨，应下碇，不得系著岸及水中树根，谓与陆地界相连。若水中石、木、树等，悉是水界，谓离陆地者。
今更总论二界之体。
若三种作法，随处限局，不约方隅。
若论自然，则有不定。
若聚落中，界分可知，随其分齐，亦无方圆。
不可分别，人解不同。
问：为身四面各取六十三步，为身一面取三十一步半耶？
答：四面各取六十三步。故彼文云七树之间，异众相见，而不犯别。此二众相望，不论界相。
问：彼此俱秉羯磨，自然定量，若为广狭？
答：诸说不同。今解：彼此二众，各一面有三十一步半，通就二众，则六十三步。故僧祇中，异众者，望二处比丘身也。
今若界外无人，则身面各三十一步半，是随分自然。若有人者，但令异界自然，在我自然界外，无错涉之过，并成法事。
今行事之家，恐有别众，但为深防，故于方面各半倍之。实而言之，各半减是。故萨婆多云：比丘随游行住处，有纵广自然界。
问：自然界者，为方圆耶？
答：昔云定方。今解不然，若界方者，四维有余，则无教可准。
今言自然界中不定方圆。若四面、四维各无异界，此界定圆；若有别界，则尖斜不定。
故十诵云方各一拘卢舍者，谓身面所向之方，非谓界形畟方也。文云：弟子随师，方面游行。可亦不得四维也？
五分亦云去身面拘卢舍也。善见亦云方圆七槃陀界，文自明矣。乃至结大界以三由旬为量。明了论云合角量取三由旬也。
故广引诚证，定方须废。
二、明用僧分齐。
此宗四种论僧。泛论僧义，并取四人已上，能御圣法，办得前事者，名之为僧。若狂乱、睡眠，所为之人，通及能、所，相有乖越，不入僧数。通而辨僧，则有七种。始从一人，乃至二十人，各有成败不同。广如别钞。
初、明四人僧者，谓说戒、结界等事用之。
二、五人僧者，谓边地受戒、自恣等法。若据僧祇，舍堕忏悔，五人僧摄。谓受忏悔主作白和僧，为他所量，不入僧数。今以当宗不了，僧祇为定。
三、十人僧，谓中国受戒。
四、二十人僧，谓出僧残罪也。
前之四僧。若取能秉法名僧，四人实办一切羯磨。今随事用，故须三别。
又前四人，若据自行，以成僧体，并须清净。以犯小罪，不应羯磨故。
若论众法，则有二别。
若为说戒、忏悔、灭罪，必须清净。以有犯者，不得说戒，不得闻戒，不得向犯者忏悔，犯者不得受他解罪故也。
若受戒等，生善门中，但取相净，便堪足数，前人尊仰，便成法事。故开停僧残行法，犯戒和尚，但令不知，应受戒事。萨婆多云不得用天眼、耳知他恶法，但以肉眼见闻等。广如足数法中。
上已明其来集，而用僧须知应法。若托事无违，虽非僧体而堪成僧用；必于缘差脱，不妨清净入非僧摄。以此二途，故当料简，使是非两异，取舍自分焉。
就中例四：初、明体是应法，于事有违，故不足数；二、体境俱非，虽假缘亦不足数；三、体非僧用，于缘成足；四、约缘有碍，不妨成法，少分不足。
初、明是净僧，相违故不足者。
四分不足数中，所为作羯磨人、神足在空、隐没、离见闻处、别住、戒场上六人。
余者非无此义。故舍戒中颠狂、哑聋、中边、死人、眠人、自语前人不解，并不成舍。谓不足数也。
今取他部明文证成。
十诵中：睡眠比丘，若闻白已睡者，得成摈人。
未白前睡，不足数也。乱语人、愦闹人、入定人、哑人、聋人、具二人、狂人、乱心人、病坏心人、树上比丘，十二种人。
摩得勒伽：重病人、边地人、痴钝人等，满众自恣，一切不成。余同十诵。
僧祇中，与欲人，若隔障，若半覆半露中间隔障，若半覆半露伸手不相及，露地伸手不相及。乃至行作羯磨，坐则成别，住、坐、卧互作，广如别众中。
义加：醉人；自语不解、颠倒异言，前人不练、不解之人。是不足摄。
就中相隐难知者，随初解析。
初言所为作羯磨者。以此人是乞法之人，为僧所量，不入僧限。若通四内，若将入数，僧不满四。唱羯磨时，以所牒人不入僧用。
若尔，四人受日，四僧不列，亦应得成？
答：一人所为，三非僧故，不能秉法。文不列者，事同五人，并是所为。故四人僧者，直取能秉。不同说戒、结界，所为则无。正作法者，为僧作故。
神足在空。毗尼母云空中无分齐，故与陆地别也。
隐没者，谓入地也。井窨之类，有僧是别非足。
离见闻者。僧祇中，谓同覆处离见闻，其相如室宿中说。此谓离比座见闻，不取说戒师、羯磨者见闻也。如义钞说。
别住者。昔云同一界不尽集。今谓界外比丘滥将入数，非谓眼见在界外。以界分不知，冥然在外，作法不成，故云不足。
戒场上者。由前外界不成，谓言在内者得。此二界同在自然，不同一相，是别界故。
睡眠、乱语、愦闹、入定等，由本无心同秉法故。十诵中：证他受戒，各各入定、乱语等，不知羯磨成不。佛言：并皆不成。准此，僧数必多者，亦许成就。纵在房中睡眠、醉乱者，理亦开成。余同羯磨法中说。
哑、聋等三，由根不具，不成证故。大德僧听不忍者说，并阙二能，故不足也。准伽论云：若闻大语声者，得成法事。
狂等三人，由心无记故不足。若准律中常忆常来不忆不来，此之二人，既不得法，初人成用，后人不足。若互忆忘及来不来，未得羯磨，不得别他；若得羯磨，纵使病差，则通不足。痛恼、心乱，例同狂三。
重病人者，由心昏沉不乐，无情缘法。
边地人者，言不领当。中国之人，亦不足边。必后知语，二通相足。
痴钝人者，不知言义，未了是非，则非断割之匠。必言解羯磨，齐文而已，亦开成足。
与欲之人，心同身乖。
言隔障者，谓同障覆而别隔者，不成同相；或言露地而隔者。
半覆中间障，若伸手不相及者。谓半僧檐下，半僧阶下，中间施隔；或复无障，伸手不及：并非同住之相。
言露地伸手不及者，此言相显，覆处不须。露地加法，必须相接。说戒、羯磨等师，并在僧一寻之内，令伸手相及。所为之人，虽非数限，亦须相内。
二、由具二非，假缘不足者。
四分中：若为比丘作羯磨，以比丘尼足数，式叉尼、沙弥、沙弥尼、十三难人、被三举人、灭摈、应灭摈人，二十二种。
问：犯边罪等十八人，及尼中四人，为自言故不足，为体不足？
答：解者多途。今言此等体既非僧，若僧同知，故不足数；必不知者成足。如与欲中。不同前门中，知与不知，俱不足数。故不持戒和尚中四句料简，前三句由不知故得戒，第四句由知从此人受戒不得故不足数。所以文中及十诵，并安若言等。
昔人以体不合故不足，即将破戒和尚在十人之外。此非正解。何者？若不知犯，则不得辄用他部，以四分制十人僧。若知他犯，羯磨则不得牒，以实知非比丘故。
十诵中，加一白衣，亦不入数。
上明僧相，并形同出家，相有滥故，得共法事；必著俗服，相形明了，亦无同法之义。十诵白衣，谓本受戒不得者。亦有受后难缘，须著俗服者，亦应同法，由本是僧。即知作法之时，穷问界内俗人之中，颇有曾受具戒不舍者不？要答无者，方无别众。
三举之人，谓不见、不忏、恶邪不舍。广如众网中。
灭摈者，谓犯重已，举至僧中，白四除弃也。
应灭摈者。亦犯重已，举来至僧，因有难起，未得加法，故律名入波罗夷说中；若虽犯重，僧未委知，而别人内知，未被纠举；或不自言，僧不知犯重，众内一人知者：则非僧数。并入应灭摈中。
第三、体虽非僧，托缘成用。
即前门中人。据未自言已前，同僧法事，并皆成就。若虽言竟，无人知者，亦成僧用。由相中无违，便得办事。
故律中：犯戒和尚，由不知故，得成法事。乃至边罪，并安若言等。文云当以肉眼知他持犯等。
十诵云：若犯重罪人、贼诈作比丘、本白衣时破戒人等，若先言有是过，作羯磨不成；若不言者，一切成就。
萨婆多：以有天眼者不说人恶，乃至若听。以天眼耳看僧净秽者，人谁无过，但有大小，无往不见。若开说者，则妨乱事多。故不听说。
言自言者，谓告人云我犯淫、盗之类。
四、体虽犯法，得成僧事。
四分中：诃责、摈出、依止、遮不至白衣家等四人，应一切羯磨。但为僧治，故不得诃。
覆藏、本日治、六夜、出罪等四人；十诵中，行覆藏竟、本日竟、六夜竟，合七人：不足僧残等羯磨，不妨应余法事。
次明别众。。
有二：初明别相，后明成不。
初中。四分云别众者，应来者不来，是身、口、心俱不集；二、应与欲者不与欲来，是身、心不集；三、现前得诃人诃，谓心、口不集。
反此三种，则成和众。谓初人三业俱集；中者心、口俱集；后人身、口集而心不集，默坐不诃，亦名和合。故文云应诃者不诃，又云舍利弗见众僧如法羯磨而心不同，应作默然，是如法也。
又六群比丘往说戒处不坐，佛言非法。五分中：背说戒羯磨坐、卧等，是别众。僧祇中，行作羯磨，坐则别众。四仪互作，十二种人。
别众多相，理须明委。然与不足数中递相交涉，且大分二：若身不至僧中，是别众摄；虽至僧中，不足他数，是不足数。
然不足之人，名通净、秽二人。别众之称，唯据清净一色。义张四句，料简如别。
若论学悔，是不足限。必无解法，亦开秉之。别亦无过。则中间人也。
二、解成否者。
若别犯下四篇，是别众摄。别犯初篇，纵谓净想，亦成法事。终是体坏，无任同住。文云无比丘有想，羯磨成而犯罪，以心不同。审知有犯，随意别之。
十三难人、尼等四人、三举、三狂等，并聋、哑之类，或本非是僧，或中途被罚、形差、病报，缘碍故开。凡此等人，未论足、别。
若对首作法，前境滥真，例取僧中。
今行事者，多有别相，更显明之。
众取威仪相同，不用心顺。
言威仪者。如僧祇中，行作法事，坐则非法。五分：病人背羯磨，佛言：别众。四分：六群不坐，佛诃责之。理非和相，别众中说。如行时食食，住则犯足，相同僧祇。
二、心虚实者。但令相顺心违，亦成证法。文云现前应诃者不诃，又云见如法羯磨而心不同，如前所列。
若作法时，问僧云僧今和合何所作为，答云某事羯磨。且待答者坐竟，方始作白。广有废立，如义钞中。
就僧坐中，听有立者，除被治人。以是所为作羯磨者，不足僧数。余有所为，坐乞如法，文义明说。
秉羯磨人中，除二种人：一、威仪师，立秉单白，为僧所使，不得辄坐；二、开立说戒，为令众闻。自余一切，皆须坐秉。
夫事生不意，法出恒情。故对情而顺其心，心顺则于法无失，故名欲也。然则情事相反，故立法以检之；检则有事必明；若明故对门而辨。
初明其缘，后明欲法。
初中有三：
一、制意、释名、明体；二、有开遮；三、定缘是非。
初中，制意者。凡作法事，必须身心俱集，方成和合。设若有缘，不开心集，则机教莫同，将何拔济？故听传心口，应僧前事，方能彼此俱办。缘此故开与欲。
释名者。凡言欲者，多以希须为义。欲明僧作法事，意决同集；但由缘差，不遂情愿；令送心达僧，知无违背。故摩得伽云：云何名欲？欲者，所作事乐随喜，共同如法僧事。十诵云：欲名发心。如法僧事与欲，名为欲法。
辨体者。欲之所须有二。自有僧私同须，如说戒、自恣等。以佛制有时限，一切同遵；若叛，有罪。自有单僧须者，如受戒、舍忏等。僧须我和，我不必须，佛不正制也。
二、明开遮。律中唯除结界，余并开之。虽非明文，以非制故。
三、缘是非者。若有犯戒事、非法缘而与欲者，由事非故，不合，不成。若准文中，但云佛、法、僧、塔、看病、病人六事是缘，文具正列。而六群作衣说欲，虽非正制，僧受行之。僧祇等律，守房等缘，并如别显。
比者比丘多慢斯法，不思来业，妄行圣法。谓无病言病，不净言净，不欲言欲。令他传此妄语，对众而说。随僧多少，一一人边，三波逸提。所传之人，知而为告，一一三罪。恶业不轻，何为自怠！
二、明欲法。就中分三：
初、明与法；二、明失法；三、明遇缘成不。
就初又分二：前明与法；二、明说法。
初中。四分文不具足。义设云：大德一心念！某甲比丘，如法僧事，与欲、清净。一说便止。
准僧祇三说成就。今约四分文中，但一说成者，皆无结略之文；三说成法，方云第二、第三亦如是说。准白二羯磨说净等法，依文直成。不须云云取他外部。
问：此欲辞中不称佛、法、僧事者？
解云：称者人语，不称正本。
问：说不称欲，法成已不？
答：成也。由羯磨中，不牒此说欲之缘。律中若不记姓名，当说相貌；犹不记者，当言我与众多比丘说欲等。
问：欲与清净，同异云何？
答：欲应羯磨，清净应说戒。若说欲之时，并须双牒，由文正制。不同僧祇犹行废教也。
言如法僧事者，简非法事不须欲也。若非法缘，如众网中。此但言如法，则令僧诸法事，皆通作无障。
上明自说，今言兼他者。谓受欲已，更忽缘碍，欲转与他。毗尼母云：得齐七反。
说辞云：大德一心念！我某甲比丘，受某甲比丘欲、清净。彼及我身，如法僧事，与欲、清净。一说。
问：与欲之相，若为成不？
答：四分中，但有病人说欲法，而文有具缺，良以病有轻重故也。文云：若言我说欲，若言与我说欲，若云为我说欲，若现身相，若广说欲等，五种也。前四唯重病人；后广说者，健、病俱用。
五分断事中，说欲起去文中，如此律广说相似，又无略文。
比人行事，或有缘者，嘱信受欲及语沙弥，令传至他；或有非缘，直云为我说欲者。量恐不成。故四分，病人中，若不口说、不现身相，并皆不成。今健人用病者法，诚难定指！
问：现相若为？
依如五分：病人不能口说，听现身相与清净、欲。若举手，若举指、摇身、摇头乃至举眼，得名清净、欲。律文如此。而取欲者，须知同别之相，方得成就。若违心不同而现相者，虽取不成，终为别众。
二、明对僧说法。
应至僧中，羯磨者言不来者说欲，即具修威仪，说云：大德僧听！某甲比丘，我受彼欲、清净。彼如法僧事，与欲、清净。若众多比丘，随能记者，一时合说。
若受他欲来，自有缘事，对僧说者，言：大德僧听！我某甲比丘病患因缘，某甲比丘僧事因缘，我受彼欲、清净。彼及我身如法僧事，与欲、清净。说讫即出。
若自有缘事，欲说付僧者，当自来僧中说云：大德僧听！我某甲比丘，如法僧事，与欲、清净。四分无文。僧祇云：病比丘与比房比丘欲，不受之，即自入僧中上座前说。佛言：善作，如法。但不受者得罪。
问：对僧说欲，其相云何？
答：行法不同。或一时来至僧前，礼已，同时而说者；或直来僧前一一说者；或在座一时说者；或下座一一说者。
据文并成。准我与众多欲文，及故不说等，皆成。若取义意者，律中开成，由有忘误，或复得罪，故有成文。必无正缘，不得通用。约准外宗，一一说是。
五分云：令至如法僧中，为我称名字说及捉筹。若不如是，一一皆不成。僧祇云：不得趣尔与人欲，与堪能持欲入僧中说者。其受者应自思惟：我能传欲否？
义评云：凡取欲者，恐有别众不集，令其送心。僧知无乖，方乃加法。今一时总说，言辞闹乱，何得委知不来集者？五分、僧祇明文，令在上座前称名字说，意亦可见。四分文云：应更相检校，知有来不来者。此言弥显。
二、明失法。谓受欲已，遇缘便失，不简病人之所及以僧中。今统明失法。
四分有二十七种。
受他欲已，自言我是十三难人、三举、二灭十八种人，由自陈故，非是僧用。若不自言，相中同顺。如足数中。
五分云：自说罪人，不名持欲。反上即成。十诵：取欲、清净人，始取时，若取竟，自言白衣沙弥非比丘乃至十三难，皆名清净、欲不成，不到僧所。
又有七种：若命过，若余处行，若罢道，若入外道众，若入别部众，若至戒场上，若明相出。
言余处行者，谓出大界外余道行也。昔解云受欲已，在寺内余房行者失欲，此非解也。自恣明文，无余处行，改为若出界外也。
明相出者，谓后夜受欲，羯磨在明，故失欲也。
问：此律宿欲不成者。若明相未了，羯磨已竟，而说戒、自恣未竟，得经明不？
答：不成。故僧祇中：若七万、八万人自恣，恐明相出者，应减众界外自恣。四分中，若明相欲出，开略说戒。故知宿欲不被所为事也。
四分又有三种，谓神足在空、隐没、离见闻处。
问：为俱离失，互离失耶？
答：俱离失也，互则不定。故文中若众大声小，不闻说戒，令作转轮高座，立上说之，此则见而不闻也。又如多人说戒，何由并得见作法者面？此则闻而不见也。离此二人，则名失欲。必互离有失，据隔障等之缘。
前言离见闻失者，通望比座，展转离也。如五分解，谓同覆障相离，虽说不成。
僧祇五种，谓隔障等，如足数中说。
五分：断事时，若在屋中随几过出，若在露地去僧一寻等，并失。若房小不受僧者，听在前后檐下庭中坐，虽不闻羯磨声，得成。又有七人。尼等四人，狂等三人，皆不成欲。
僧祇多种：一、在界外与欲；二、持欲出界；三、与欲已，自身出界；四、与欲已，自至僧中，默然还出；五、持欲至僧，因难惊起，无一人住者，名坏众失，有人住则不失。余同当宗。
十诵，与别住人失欲。即覆等三人。
上来诸列，皆不成欲，说亦不成。知而故为，反自受罪。文云：皆不成与欲，当更与余者欲。
三、明遇缘不说成者。
文云：若受欲人，若睡，若入定，若忘，若不故作，如是者成。若故不说，得罪；而不知成不，理亦应成，在开缘明也。
并谓在僧中。若在中道，并名不到。
四分云：若病重者，应扶舆来僧中。若虑增动，僧就病者所，围绕作法。若病者多，不能集者，僧出界外作羯磨。以更无方便得别众故。
若受欲已，欲至僧中，道逢诸难，便从界外来至僧所，与欲、清净，得成。必界内有难，不往僧所，僧又不知，羯磨成不？文云：有比丘，无想，作法不成。
问：与欲已，事讫不来，犯别众不？
答：不犯。以情和到僧。而不将欲缘为羯磨事。文云：若事休，应往。不往，如法治。不云法不成就。
若尔，受日出界，而事休法谢者？
答：受日文中牒事故，前缘废，法谢。此受欲法不牒事故，缘谢，欲成。
僧为秉御之人，所统其唯羯磨，方能拔群迷之重累，出界分之深根。德实无涯，威难与大。
而世尊栖光既久，遗法被世，可得而闻。但为陶染俗风，情流鄙薄。言成瓦砾，妄参真净之文；行乃尘庸，虚沾在三之数。致使教无成办之功，事有纳非之目，并由人法无宗辖，得失混同归焉。
故律云：若作羯磨，不如白法作白，不如羯磨法作羯磨。如是渐渐令戒毁坏，以灭正法。当随顺文句，勿令增减，违法毗尼。当如是学。
虽复僧通真伪，于缘得成前事；羯磨亦漏是非，而乖违号为非法。
今欲克翦浮言，发扬圣教，统辨进否，总识科分。后有事条，案文准式。
就中分为二：初明作法具缘；后明立法通局，并曲解羯磨。
初中。统明羯磨，必有由渐，且分十门。
一、法不孤起，必有所为，谓称量前事。则有三种，即人、法、事也。人谓受戒、忏悔等，法谓说戒、自恣等，事谓地、衣等。或具或单，乍离乍合。必先早陈，是非须定。
二、约处以明。谓自然界中，唯结界一法。余之羯磨，并作法界。故僧祇云：非羯磨地，不得行僧事。
三、集僧方法。谓敷座、打相，量僧多少，观时制度等。
四、僧集差别。须知用僧进止，简德优劣。
五、和合之相。众中上座略和众情，告僧云：诸大德僧等，莫怪此集。今有某事，须僧同秉。各愿齐心，共成遂也。须知默然、诃举之相，如前说。
六、简众。云：未受具出。即随次出，如沙弥别法中。余有住者，须明足数，不足之相，如前说。
七、与欲应和。须究缘之是非、成不之相。广如前列。
八、正陈本意。谓作乞辞等。于中有四：一、顺情为己，多须前乞，如受戒、舍忏等；二、违心立治，及无心领者，则无乞辞，应作举、忆念、证正、知法；三、僧创立法，必托界生，则竖标唱相；四、僧所常行，谓说戒等，则行筹告令。
九、问其事宗。云：僧今和合，何所作为？谓上座及秉法者言之。
十、答。言作某羯磨。谓必双牒事、法，告僧令知。不得单题，如云布萨说戒也。
上来十门，总被一切作羯磨者。若随事明，或具九缘，如结界无与欲也；又如受日差遣，无有乞辞等。并例准知，广如别法。
二、明立法通局者。于中分二：初、明相摄分齐，二、别举成坏。
就初总明，一切羯磨必须具四法：一、法，二、事，三、人，四、界。
第一，明法有三种：一、心念法，二、对首法，三、众僧法。且列三位。
言三名者。
心念法者，事是微小；或界无人，虽是众法，及以对首，亦听独秉，令自行成，无犯戒事。发心念境，口自传情，非谓不言而办前事。毗尼母云：必须口言。若说不明了，作法不成。
言对首者。谓非心念之缘，及界无僧，并令对首。此通二三人或至四人，如下说也。谓各共面对，同秉法也。
言众法者。四人已上，秉于羯磨。此是僧之所秉，故云众法。
上略明相。今曲枝分，则有八种。
初就心念有三：
一、但心念法，二、对首心念，三、众法心念。
言但心念者。唯得自说，有人亦成。数列三种：谓忏轻吉罗、说戒座上发露及六念也。
二、对首心念。谓本是对首之法，由界无人，佛开心念。且列七种：四分中有安居；十诵有说净、受药、受七日；五分有受持三衣，及舍三衣；善见受持钵也。
三、众法心念。谓本是僧秉，亦界无人，故开心念。四分，说戒、自恣；外部，受僧得施及亡人衣。
二、对首法中有二：
一、但对首法，二、众法对首。
初中。以是别法，不开僧用，界虽成众，亦自得成。总依诸部有二十九：受三衣及舍，受钵及舍，受尼师坛及舍，受百一供身具及舍；舍请，舍戒；受依止法；衣说净，钵说净，药说净，受药；受七日；安居；与欲；忏波逸提，忏轻偷兰，忏提舍尼，忏重吉罗，发露他重罪及自发露六聚；僧残中白舍行法、白行行法、白僧残诸行法，白入聚落，尼白入僧寺，尼请教授；作余食法。且论略尔。
二、众法对首。同前众法心念中。
次、明众法有三：
一者，单白。事或轻小，或常所行，或是严制。一说告僧，便成法事。
二者，白二。由事参涉，义须通和。一白牒事告知，一羯磨量处可否，便办前务。通白及羯磨，故云白二。
三者，白四。受戒、忏重、治举、诃谏，事通大小，情容乖舛，自非一白告知，三法量可，焉能辨得？以三羯磨通前单白，故云白四。
若就缘约相，都合一百三十四羯磨。略言如此，更张犹有。单白有三十九，白二有五十七，白四有三十八。若通前二，则百八十四法。
问：耳闻百一羯磨，今列不同者？
答：此乃总标，非定如数。亦可引用十诵，彼则定有百一。
上明摄法分齐，即须明非相。但钞意为始学人，本令文显而易见故，不事义章，一一分对进否。必欲通明，须看义钞。
今直论是非。谓上三法，离则八种，具明别相。若一事差互，不应八条，并入非中，不成羯磨。若欲通知，细寻此门，上下横括，庶无差贰。
问：别人之法，何名羯磨？
答：四分三语中，及白衣说法中，言：是羯磨。十诵对首、心念分衣，佛言：是名羯磨。
二、就事明者。谓羯磨所被之事。更不重明，即辨非者。
所被事中，通情、非情。并令前境是实，片无错涉，皆成法事；若一缘有差，悉并不成。
何者是也？
如人法中不覆藏者，与覆藏羯磨，不善，非法，不成，此谓无事有法。如瞻波中应与作诃责，乃作摈出，此谓有药有病，施不相当，佛判不成。
故知事者，必须据实，方称圣教。且约一事，余者例之。如实犯罪，自言不犯；实不犯，自言犯等，并名非法。若实言实，方为相称。而彼自言还臣所为之事，若泛臣余罪，不为自言。
非情事中，二房羯磨，妨难不成。离衣、杖等，必须两具。
此并律之诚文，临事无忘失矣。
三、对人明者。亦有三人。
初、辨僧者。僧中有四，如前所说。唯秉羯磨。界中有人，并须尽集。若不来者，便成别众。如足数中。但得御于众法，已外对首、心念法之与事，决定不得。
二三人中，具立二法。
若作众法对首，两界无僧，尽集作之。若数满四，则不成就，更须改法。
若作对首之法，两人各作，不相妨碍。
必有边人，有须问者：若三十舍忏，须问边人；九十单堕，但对即得。亦有通须问者：谓同覆处、露地寻内，故须问之；必在外、有障，亦不在通问。若持衣、说净，不论通别。若是心念，一向非分。必有其事，随缘作之。
一人心念，独在界中。若作众法心念、对首心念，并界无人，方成此法。若有一人，名非法别众。若据所秉，如前法中。若作但心念法，不论同别。
四、约界者。
四种自然。羯磨法中，唯作结界一法是僧执御。已外对首、心念二法，及一、二、三人，众中杂法，四人自恣，并得秉之。俱须尽集。
二者，作法摄僧界者，亦通二人，法通三种。
就法界中，分为五位。
一、难事受戒小界，二、因难事自恣，三、数人说戒。此三小界，因难曲开。但作一法。后必闲豫，不开作之。故文中结已即解，非久住法也。
四者，戒场。本为数集恼僧，故开结之。唯除说戒、自恣、乞钵舍忏、亡人衣法、受日、解界、结衣界并解、结净地、受功德衣等。
五者，大界。就中并有通塞，随相可知。
二、别举羯磨，明其成坏。
法不孤起，终须四缘。随义明非，不过七种。先就但心念法以解七非，乃至白四，类七可解。
初、明七非者。一者，人非，谓以此法对人而作；二者，法非，口不言了，法不称教；三者，事非，谓重吉罗用责心悔，六念等事一一非法妄牒而诵，不成，有罪；四者，人法非，不妨事如；五者，人事非，不妨法如；六者，事法非，不妨人是；七、具三非，并同上。余则例之。
二、对首心念。亦具七非，数同于上，随事对法，各有别相。且举安居一法，余则例之。一者，人非，谓界中有人，别众而作，自不依他等；二者，法非，口说错脱，文非明了等；三者，事非，时非夏限，处有难缘，不依佛制；四非已下，类前可知。
三、众法心念。如说戒等，亦具七非。一者，人非，界内别众，自犯六聚；二者，法非，不陈三说，或有漏忘；三者，事非，众具有阙，时非正法；四非已下，如前例之。
四、但对首。如持衣法。一者，人非，所对之人，犯戒非法，有诃者诃；二者，法非，陈受非正，或诃不止；三者，事非，五大色衣及以上染，财是不净之例；四非至七，如前例知。
五、众法对首。如自恣等。一者，人非，四人秉法，第五受欲，或非净戒，知而同法；二者，法非，互不相陈，说不明了等；三者，事非，时非夏末，众难不具等；四非已下，亦如前例。
六者，单白。如舍堕法。余例取解，而各不同。一者，人非，界内别众，人非清净等；二者，法非，轻重同法，持犯不分，妄陈言说；三者，事非，财非合舍，有过不陈，界非作法，衣物不集，妄辄托人之类；四、人法非，已下可解。
七、白二中。如结界法。一者，人非，不尽标尽相而集，界内别众，得诃人诃。二者，法非，唱相不明，作法暗托，又诃不止等。三者，事非：标、相及体三种分齐，混然一乱，不知彼此；二界错涉，重结交互；遥唱遥结之类。并不成就。余非例知。
八者，白四。如受戒法等。一者，人非，受者遮难，界中不集，僧数有缺，人虽五百，一一人中，五十余法简之不中，通非正数；二者，法非，受前进止八种调理，及论正受执文无差等；三者，事非，界相不明，衣钵非己之类。余非例前。
余之正法，乃至心念，当法自成，不相通练；别众一法，多或通之。广张非相，如义钞也。
次释羯磨正文。令知纲要，识解通塞。若不具明，见增减一字，谓为法非。然其非相，唯在一字；然须知处所，不得雷同。
或依文谨诵，曾不改张有无；或第二、第三，亦随略说；或无文称事、有文无事、俱有、俱无，未能增减。致使旁人加改，重增昏乱。
或复暗诵不入心府，临事致有乖违，于即对众之中，执文高唱。如斯等事，呈露久闻。岂不以愚痴不学，自受伊责！
亦有转弄精神，观事乃同于法，而人、事两缘，冥逾梦海，量时取法，全是师心。照教，教称不成；结罪，罪当深罚！
是以同法之俦，幸宜极诫。若作羯磨人，要须上座。故律云：应作羯磨者，若上座、次座。若上座不能，当出言：语持律者作。已外不合。
今正释文。且就说戒单白，及受戒羯磨，具解二文。余则例解。
就单白说戒中，分五。一、大德僧听者，告众敕听，令动发耳识，应僧同法。二、今僧白月十五日布萨说戒者，正宣情事，白众委知。三、若僧时到，僧忍听，正明僧若和集，谛心审听，量其可否。僧时到者，谓心和身集，事顺法应也。忍听者，劝令情和听可，勿事乖违。四、布萨说戒者，重牒第二根本白意，决判成就，忍可所为也。五、白如是者，事既和办，白结告知。
次就羯磨法中明者，且约受戒白四内。上已明白，恐新学未悟，略复述之。各有其志也。
白中还五。一、大德僧听，同上举耳劝听。二、是沙弥某甲从和尚某甲受戒，乃至三衣钵具和尚某甲者，此同上牒其缘兆，正宣情事，令众量宜。三、若僧时到，僧忍听，同上心事既和，愿僧同忍。四、僧今授某甲具戒，和尚某甲者，正明忍可所为，决判根本。五、白如是者，表众令知。此之白文，与前单白文义略同，依之可解。
次解羯磨，就中分二：初、正决根本；二、僧已忍下，结成上文。
前中有三。初、大德僧听者，告众重听。事既非小，谛缘声相，决判之缘。二、此某甲乃至谁诸长老忍，正辨牒缘及以根本。谓僧今与某甲受戒等，量其可否。三、僧今与某甲受具戒乃至谁不忍者说，单牒根本，决判成就。第二、第三亦如是者，一则事不成办，多则法有滥非，轨刻令定，限至于此。
二、结劝云僧已忍与某甲受具下至如是持。此直付嘱结归，不关羯磨正体。
就中加三法料简：一、增减，二、通塞，三、是非。
初中。若事轻小，无有缘起，则无乞辞，又不牒事，则白中五句，除第二句，但四句成白。乃至白二，类例除之。余则一准。
二、明通塞者。
单白文中第一、第三、第五文义，通一百三十四法，更无增减。第二、第四句，由各随事，故称缘而牒。文随事显，故限局也；义存告众，决判成就，故通一切。
就羯磨中。大德僧听谁诸长老忍不忍者说僧已忍下，文义俱通白二、白四。中间牒缘牒事，随机不同，文局义通，类之可解。
若镜此义，得缘便作，不须看文；不了前缘，诵文亦失。
三、是非者。
白中文义俱通三句，羯磨之中文义通者，头尾一言，不可增略。必须通诵，缺剩不成。
余之文局义通，但令顺事合宜，片无乖降。增繁减略，诂训不同，而文义不失，并成正法。类准诸部羯磨不同，及论义意，亦无有少；至如翻译梵汉，音义全乖；诂训所传，非无两得。故例成也。
问：世中时有白读羯磨，作法成不？
答：不成是定。虽无明决，可以义求。
然羯磨、戒本，作法相似。戒本必令诵之，羯磨岂得白读？故四分、僧祇：半月无人诵戒，应差向他处诵竟，还本处说之。不得重说，乃至一人说一篇竟，更一人说。若不能诵者，但说法、诵经而已。准而言之，若得读者，执文即得，何须如此止不读之。
又俗中咒术之法，读文被事，皆不成就。但以法贵专审，令背文诵持，心口专正，加事便易。必临文数字，出口越散。故佛法中咒术，诵者加物遂成。未闻读咒而能被事。羯磨圣教，佛制诵持，况于咒术，律序自显。必不诵者，终身附人。
余亲问中国三藏、京辇翻经诸师。云：从佛灭度来，无有此法。
问：僧尼更互得作几法？
答：律中，十诵：尼为僧作不礼、不共语、不敬畏问讯。此三羯磨，不须现前自言。僧为尼亦得三法，谓受戒、摩那埵、出罪。余不互通。
问：得对尼等四众及以白衣作法不？
答：不得也。律令至不见不闻处，方作羯磨，除所为作羯磨人。摩得伽、十诵云：白衣前说戒成者，除为瓶沙王等。除王眷属、民、将，独为王说，令心净故。
问：羯磨所被几人？
答：不同也。若谏喻、和诤，得加多少。至于治举、乞为，不得至四，名非法也。
四分：难事，得二三人一时受戒。五分：通诸羯磨不得加四。毗尼母云：诸比丘集作非法事，若有三四五伴，可得谏之，独一不须谏也。何以故？大众力大，或能摈出，自得苦恼。故应默然不言。四分中十五种默，大同于此。广如众网中。
问：羯磨竟时，其文何所？
答：解者多途。今一法以定，谓第三说已，云僧已忍与某事竟，此时羯磨竟。
不同前解，第三说已名为竟也。故律云：忍者默然，不忍者说。今即说其不忍之意，便成诃破。必其忍默，三说已无诃亦成。任意两得。余广如义钞。
结界元始，本欲秉法。
由羯磨僧宗纲要，匡救佛法，像运任持，功归于此。理宜十方同遵，许无乖隔。
但为剡浮洲境，弥亘既宽；每一集僧，期要难克；加以损功废道，恒事奔驰。
大圣愍其顿极，故开随处局结。作法分隔，同界崇遵，功成事遂。
总意如此。
就中分四：一、列数定量；二、依位作法；三、法起有无；四、非法失相。
初中。大论界法，总列三种：一、摄衣界，如衣法中；二、摄食界，如药法中；三、摄僧界，是此所明，就中分二。
一、自然界者。
未制作法已前，统通自然，或空有不同，水陆差别。后因难集，便开随境摄，各有分限。
人所至处，任运界起，故曰自然也。约处有四种不同，定量分六相差别，如集僧中。
二、作法界者。
由自然限约，未可遂心。设有大小，教文已定，用则不可，舍则非制；或作大法，地弱不胜。故如来曲顺物情，听随处结，令楷式轨定；任情改转，使成羯磨。弘济大功，非此作法，余不能办。就中分三。
初、言大界者，谓僧所常行法食二同之界也。
明量者。文中，同一说戒，为界遥远，听十四日说者，十三日先往，不得受欲，准强百里。毗尼母中：同布萨界，极远听一日往还。虽有二文，未明里数。
故僧祇、五分、善见并云三由旬为量。明了论云：三由旬者，合角量取。亦不知由旬大小。智论：由旬三别：大者八十里，中者六十里，下者四十里。此谓中边山川不同，致行李不等。四分·衣法中，由旬准有八十里者，此据上品为言。
通用所归，准律文意，应百二十里，以下品为定。
萨婆多云：尼结界者，唯得方一拘卢舍也。必有难缘，可用僧祇，三由旬内随意结取。
二、明戒场者。律云：以僧中数有四人众起，乃至二十人众起，令僧疲极，佛听结之。不言大小。善见云：戒场极小，容二十一人。减则不听。余如后结。
三、明小界者。此并因难事，恐废法事，佛随前缘，故开结之。并无正量，随人坐处即为界相。
一、为受戒开结小界。旧准戒场，身外有界。今依文取义，全无外相。如正加中。二、为说戒事，下至四人直坐。三、为自恣事，下至五人圆坐。
此三无外量者。由是难开，随人多少。若限约外量，终非遮难。故文云今有尔许比丘集者，止取现集之僧。坐处有地，依地结之。若事作已，即制令解。不同前二，以久固作法，人所依止。
二、明依位别解。位则有三，如上所列。
若有戒场，先须结之。今且论无者结大界法。就中分二：先出缘成，后明结解。
初中有三：一、料简是非；二、竖标唱相；三、集僧欲法。
初中。问：大界有村得合结不？
答：五分：诸白衣新作堂舍，为得吉利，或为非人所恼，请僧于中布萨。萨婆多云：凡结大界所以通聚落者，以界威力故，恶鬼不得便，善神所护。为檀越故，通结聚落。四分文中，亦结村取。
问：界中有水，得合结不？
答：律中河者，除常有桥、船、梁得结，若驶流者不得。必有桥、梁及浅水无难，准理应得。故尼律中云水者，独不能渡，此通界内外也。
问：一标作两相得不？
答：一肘已上作者，准得。明了论疏中：如一大山，东西各结别住。又云二绳别住等。准此大墙等类，可分别者，皆得为之。
问：今将石木为相，为取内外耶？
答：若圆者取中央，令界相正，与标分相当；或取外畔。若尖斜之物，随以一分为限。余他物准此。应先须示知尺寸分齐，预向僧述。不得通指一山，妄充外相，致令寻求分齐，不可得知。
问：界标与相及体，若为分之？
答：标谓山石之物，用为指的；相即标畔，界体之外表也；体谓相内作法之所。或标即体，或标异体。相必体外。临时处分，三所不同，并预委也。
问：界得重结不？
答：律云：不得二界相接，应留中间。若疑有者，解已更结。故不开重。
二、竖标唱相。
初、标相者。
四分界相不定是非。文中：若东方有山称山，有堑称堑，草𧂐、汪水、粪聚、钉杙、空处、露地。
准此立法，诚所不可。何者？凡论立相，为知界限久固，作法、集众、破夏、离衣、护食等缘。若将空地为处，空则无相可指。必有其事，随时准行。或是一席之法，聊知空碍两分。必作久固处所，准用他部，并案本宗，彼此通用。
善见云：相有八种。一、山相者，下至如象大。二、石相者，下至三十秤；若漫石，不得，应别安石。三、林相者，草竹不得，体空不实；下至四树相连。四、树相者，不得以枯树为相；下至高八寸，形如针大；若无自生，种之亦得。五、路相者，下至经三四村。六、江相者，若四月不雨，常流不绝。七、蚁封相者，下至高八寸。八、水相者，自然池水者得。
准论征律，城、堑等缘，成相可知。
既知相为结本界家所依，结已即须榜示显处。令后来者，主客俱委，无有滥疑。
次明界形。善见、明了二论，随方曲直，任处辨形，不论定指。广如大疏，略说如义钞中。
二、明唱相者。
今时结法，不过有二：或在兰若，依山、附水、傍道、缘树；或在城邑，便随墙、院、篱、栅、堑、渠，多是四方，时有屈曲。先须识过，后避过唱之。
谓先学未达及后进诸师，若唱方相，便容滥述。如从院外唱云：从东南角直至西南角，乃至一周。正南寺门，则有别众之过。以界限从墙外直过，门限外则成界内。若寺内作诸羯磨之时，墙限外有僧不集，岂非别众？故知唱相必须屈曲唱出，不令后悔。亦不可笼通云随屈曲，屈曲亦通深浅远近，终成不识分齐。
若从院内唱相，从门直过，则限内是界外也。便有别众、破夏、离衣等过。如寺中作法，有人说欲讫，至门限内，还复到来，岂非出界入界，是别众也？若破夏者，有人依界安居，明相未出至门，明了乃反，岂非破夏？言失衣者，依界结摄衣界，明相未出，不持衣往，明相出，界外岂非失衣？故委示过，然后唱之。
兰若之中，亦有斯过。妄指山谷，滥委林树，及至分齐，曾何得知？结并不成，一何自负！
故明了论中结水波别住，一丈五尺，以石次之，周匝安已，便随石唱。善见亦云：漫石不得。并是明文，不容滥述，自陷陷人。脱作受法不成，令他一生虚过。自身未来，还逢此界。故大集言我灭度后，无戒比丘满阎浮提，斯言验矣！
次明唱法。律中使旧住人唱。未唱已前，亲自案行，识知处所。屏处暗诵，勿使对众致有謇涩。
先须东南角为始，周匝直指相当。律云东方有山等。若依东方而唱，至角曲回，则不分限齐。今行事者，据易为之。
若在空野中结者，先指四标在四维，然后僧中差一人唱之。被差者即起礼僧已，立唱云：大德僧听！我比丘为僧唱四方大界相。从东南角枣树直西至西南角桑树，从此北行至西北角柳树，从此东出至东北角榆树，从此南来还至东南角枣树，此是大界外相一周讫。三说皆尔。若临事别相，准改唱之，不容纰谬。
若城邑中寺多有墙院，并从内唱。前缘如上。后云：从寺外院墙东南角内角，旁墙西下，至南门东颊北土棱；随屈曲南出至门阈里棱；旁阈西下至西颊里棱；随屈曲北入至门西颊土楞；从此西下至外院西南角内角；从此北下至外院西北角内角；从此东下至外院东北角内角；从此南下还至东南角内角，是为大界外相一周讫。三说已。
若有五门、三门，及篱、栅、墙、堑，斜角方屈，随处称之，准上式也。若有障隔，欲穿墙直过，当唱院名，依院墙唱相。
三、明集僧、与欲法者。
初言集僧，必先尽自然界内。若标宽界狭者，尽标集之。僧祇云：避难界中，三由旬内有比丘者，并呼来，若出界已，作法结之。
有师云：但尽自然而集。以标内地非自然界故，又未加法；若羯磨已，方有别众。僧祇所明，彼为难缘，恐成障碍，故须集之。准理不然，并集为要。无正教可准。
若标内有村，纵自然内不欲取村者，当绕村唱内相，后唱外相，作法结成。村内比丘，不须外集。
若相内外有尼界及尼，不妨结法，两不相摄。
若有作法僧界，但令比丘不出本界，唱内相已，通结取之。如明了论围轮别住之例。
二、不得受欲者，具有三义：
结界是众同之本，理宜急制；
自然界弱，不胜羯磨，此僧祇正文；
令知界畔，护夏、别众、护食、护衣等。十诵云：作羯磨比丘死，余人不知界处，佛令舍已更结。故须尽集。
二、正加圣法。
上座云：僧今和合，何所作为？答云：结大界羯磨。当白二结之。
文云：大德僧听！此住处比丘唱四方大界相。若僧时到，僧忍听。僧今于此四方相内结作大界，同一住处，同一说戒。白如是。
大德僧听！此住处比丘唱四方大界相，僧今于此四方相内结作大界，同一住处，同一说戒。谁诸长老忍僧今于此四方相内结作大界，同一住处，同一说戒者默然，谁不忍者说。
僧已忍于此四方相内，同一住处、同一说戒结大界竟。僧忍默然故，是事如是持。
二、明戒场大界之法者。
先竖三重标相。最内一重，戒场外相，自然界内标；中间一重，自然界外，大界内相标；最外一重，大界外相标。即须周匝先唱内标一重已，作法结之。
但为三相难明，恐法不练，略引图示，后依图唱相，使新学晓迷。今行事漠落，诵文而已。曾不委练，令依文读，便即闷乱。定知附事作法不成。必须细心，方应遂事。
此之界图，谓自然界宽于作法，标外周圆取界。必有别界，亦随斜曲也。
其内朱方，是戒场也。中间周匝，号曰自然。
东、北二边，即用小墙下上为自然界体。南、西二边大界墙内，则无别相者，应钉杙竖标，绳连相著。当于戒场东南角，去大界墙尺八地旁小墙施一杙；又于西南角斜去大墙二尺许下一杙；又于西北角至小墙南旁小墙下一杙，正西令去大墙尺八许；钉三杙已，仍以绳连三标，则为自然界。南、西二边，若作二法竟，若二界各有法事，此中有人，不妨二处。
其戒场外相：东、北二边之相，即以小墙内院为相；西、南二畔，即用绳标内边为相。
其大界内相：东、北二面，以小墙外院为相；南、西二面，以大院墙内为相。
若明外相，必在院外唱之；若在墙内唱者，至西南角戒场外自然界边，则与内相俱合，则不分彼此之异。又不得入大院墙唱之，由不见其相故。
上且略寄一缘以为相貌。作法之时，未必如图。若不依此解生，余处亦准不得。
今明结法分三。
初、缘前后者。
五分云：应先结戒场，后结大界。若先结大界者，当舍已，更前结之，然后唱相结大界。毗尼母、善见亦同此说。
今犹有人先结大界者。此不读圣教，唯信意言。
问：先结大界者，戒场成不？
答：五分所明，应舍已更结，故知成也。但不成后法，故须解之。五百问云：后结戒场者，于中受戒，恐无所获。又云不知同于未制。赖有此路，则通侥幸。
今时结者，多有非法。或将五六人径往戒场中，界内不集，总唱三相已，具加二种羯磨者；或有界内通唱三相已，随界加法者；或于大界内遥结者；或先结戒场已，但唱大界外相，不唱内相而加法者。此等诸滥，结并不成。故须当界各唱各结，方得成就。
二、明唱相。
先于自然界内集僧已，一比丘具修威仪唱云：大德僧听！我比丘为僧唱四方小界场相。从此处东南角标内旁绳西下，至西南角标；从此旁绳内北下，至西北角标；即旁小墙内东下，至小墙东北内角；从此旁墙内南下，至东南角标。此是戒场外相一周讫。三说已。
羯磨者言：何所作为？
答云：结戒场羯磨。
大德僧听！此住处比丘称四方小界相。若僧时到，僧忍听。僧今于此四方小界相内结作戒场。白如是。
大德僧听！此住处比丘称四方小界相，僧今于此四方小界相内结戒场。谁诸长老忍僧今于此四方小界相内结戒场者默然，谁不忍者说。
僧已忍于此四方相内结戒场竟。僧忍默然故，是事如是持。
结已，余僧且坐。应将四五人知法、相者，入大界内，安坐定已。集界无人，方乃作法。
次结大界法。
先明唱相有二不同。言别唱者，先唱内相三周已，次唱外相三周后，总结合。二者，总牒内外一遍相已，随遍合之。
文明总法。应令一人具仪唱云：
大德僧听！我比丘为僧唱大界四方内外相。
前唱内相：从小墙东南角外角，穿小墙西出，旁大墙内，至西南角内角；从此旁墙北下，穿小墙西头过，至小墙西北角外角；从此旁小墙东下，至小墙东北角外角；从此南出，还至小墙东南角外角，此是大界内相一周讫。
次唱外相：从寺院外墙东南角外角直西，至南门东颊外土棱；随屈曲北入至门限里棱，西下至门西颊限头；随限屈曲南出，至门西颊外土棱；从此西下，至西南角外角；从此北下至西北角外角；从此东下至东北角外角；从此南下，还至东南角外角。此是大界外相一周已。彼为内相，此为外相，此是大界内外相一周。
如是三遍已，告僧云：已唱大界内外相讫。
众僧作羯磨。唱者复座已，上座如常依前作之。羯磨大同前无戒场结者，唯足内之一字，云僧今于此四方内外相内结作大界。若据律文，亦不加字，但云于此四方相内结大界，于理亦得。随意所存，大途无妨。
结此界已，如上榜示显处。
结三小界法，三门分之。
初、明集僧远近者。此由留难故起，不同大界集僧，所以佛随方便，曲开此教。如善见中七盘陀量，集僧应得。故彼文中不同意者，对此四分无异也。并谓兰若之中。必在聚落，文中不开。由兰若迥露，来难易见。
二、不竖方相者。
大界、戒场，义通久固，僧常居止，理须晓明。此三小界，并由事起，有难遮作，佛开暂结，更无有相。随人多少，即为界体。
比人行事，若结小界受戒，多立院限。说戒直坐，自恣圆坐，此二无有外相。
此未通知。准如律文，为遮恶比丘故。今犹坐外有界，终不免遮。此三小界，相同一法，并指僧集坐处为界内相。
故初云僧一处集；中云尔许比丘集；后云诸比丘坐处已满，齐如是比丘坐处结小界。文止在此，更不言外相。
若准僧祇，彼文云：欲舍衣者至界外，无戒场者结小界。文云：齐僧坐处外一寻已内，于中作羯磨。此则明文有开。但同戒场之法，非关小界。四分戒场法中，亦云小界，可即是小界立相也？
若作受戒之法，准律界外问难。若至乞受之时，十人丛坐，前结足开一人之分。必半身外界，亦准十诵、善见之文，足成僧数。此是定义。
必依昔用，结界不成，作法非务，一生虚受，疑恒镇心。所谓无戒满世，此言验矣！广有废立，如义钞中。
若论说戒，随同师善友，下道并坐，令使相近，依法结之。若论自恣，五人已上，圆坐四面，五德在中，四面自恣。此人加用，未必如此，亦随缘改张。
次明结法。以事希寡，文存略也。
余有三种界别：
一、别说戒别利养，欲同说戒同利养。
二、别说戒别利养，欲同说戒别利养。
三、别说戒别利养，欲同利养别说戒。为守护住处故。此四方僧物唱和法也，佛并开结。末代之中，此法殆尽。必若合寺有缘济乏，并须白二和僧送之，不得直尔与他，以僧物不得出界。
次明解界法。
先解无戒场者。僧集已，问欲取和已，解言：
大德僧听！此住处比丘，同一住处，同一说戒。若僧时到，僧忍听。解界。白如是。
大德僧听！此住处比丘，同一住处，同一说戒，今解界。谁诸长老忍僧同一住处、同一说戒解界者默然，谁不忍者说。
僧已忍，听同一住处、同一说戒解界竟。僧忍默然故，是事如是持。
若有戒场者，先解大界，却解戒场，此是常准。
上座问答，一一随有单牒，不同受戒一答得作多法。彼由同界故得，此中不开。为中隔自然，两界各别，作法不通。若作法，同前而解。
次解戒场，应在相内，不得在大界遥解。
律无正法。旧羯磨中用大界法解之，唯称大小为别。今不同之。戒场不许说戒，何得牒解？今准难事界，但翻结为解，理通文顺。
文云：
大德僧听！僧今在此处解戒场。若僧时到，僧忍听。解戒场。白如是。
大德僧听！僧于此处解戒场。谁诸长老忍僧集此处解戒场者默然，谁不忍者说。
僧已忍解戒场竟。僧忍默然故，是事如是持。
善见云：戒场上不得立房。纵使王立，有惭愧比丘剔坏，余材草送住寺比丘。唯置佛殿及树木也。外国戒场多在露地，如世祭坛郊祀之所，故律中或名戒坛。五百问中：受戒值天雨，若移戒场屋下者，先解大界，更结戒场及结大界方得。
解三小界，同前结法。
三、明法起有无。
有言：法起由作善法，即发善无作，属善行阴摄。此善法与处相应，遍标相内，皆有法起。非谓善法与无记地连，非不相及。
善见云：依相结已，后失界相，若人掘地至水际，亦不失界，乃至于上起三重屋，皆同一界。若有石山，上广下狭，于上结界，山岩下僧，不妨上法。以界是色法，随处广狭下入地也。故文云：若结已，水荡成坑，虽有水流，于中竖阁，在上作法者皆得。准此多文，法起何疑！
昔云：无有法起。文云：云何界现前？作羯磨唱制限者是。此谓加法之所，不论法起有无。萨婆多云：以界威力故，善神所护。如前五分所明。小法灭尽经云：劫火起时，曾作伽蓝所，不为火焚，乃至金刚界为土台也。
四、明结处非法失否之相。
初中所明，前已具述，恐有迷忘。谓两界相接，中无自然，共相错涉；隔水无桥；或不舍本界而重结之；及界不尽集；羯磨不成；方相不练：并非结法。五分云：不唱方相，不成结界。
言失否者。
一、谓决意弃舍。
十诵云：诸比丘舍僧坊去，作念不还，是名舍界。智论云：一宿弃舍，则无有界。
问：前善见中并言不失者？
答：彼不作永舍心，故不失也。此云失者，作不还意，有舍界心故失，文中皆言弃舍故也。四分中治故伽蓝，不失净地，又云若疑，应解已更结，故知界在。
若作法舍，衣、食、人界三种俱舍。
二、明不失，略述五种。
非法、恶心解者不失，律云恶心解净地不成，例准。
僧尼互结，善见云：比丘于尼界上结界不失，尼同得成。
中边不相解语，亦互重结。
失界相，如善见中。
空本处。
五百问云：大僧与尼通结，得。不得相叉。
一方行化，立法须通。处众断量，必凭律教。令远域异邦，翘心有所；界中行者，安神进业。若斯御众，何事不行？既行正法，何人不奉？岂止僧徒清肃，息俗归真；方能扶疏道树，光扬慧日。
若法出恒情，言无所据，科罚同于鄙俗，教网唯事重粗，能施已是于非，所被固多喧乱。故律云：非制而制，是制便断。如是能令正法速灭，不值佛世，生地狱如箭射。
三千威仪云：众中无知法人者，百人千人不得同住。故知同住必遵圣法。
今欲删其繁恶，补其遗漏。使制与教而相应，义共时而并合。故律云：非制不制，是制便行，如是渐渐令法久住。若出其病患，明其损减，如下广明。
就中分五：一、约化制二教明相不同；二、约僧制、众食，以论通塞；三、约法、就时、对人以明；四、约处、就用以明；五、众主教授之相。
初中分二。
且明化教，教通道俗。
大集云：若末世中，有我弟子多财多力，王等不治，则为断三宝种，夺众生眼；虽无量世修戒施惠，则为灭失。广如第二十九卷护法品说。又云：若犯过比丘应须治者，一月、两月苦使；或不与语，不与共坐，不与共住，或摈令出，或出一国，乃至四国，有佛法处。治如是等恶比丘已，诸善比丘安乐受法，故使佛法久住不灭。
十轮经云：若有钝根众生，为欲发起善根因缘。懈怠少智，忘失正念，贪著住处、衣服、饮食四事供养，远离一切诸善知识。如此众生，教令劝化，料理僧事，及以佛、法、和尚、阇梨，是为安置营事福处。
若声闻弟子，心不恭敬，不坚持戒，为法久住而调伏之。若起心念，教令心悔。又须言语而谪罚者，驱令下意，终不与语。亦于僧中谪令礼拜，诃诘嫌责，不同僧利；或在僧前四体布地，自归伏罪；或时驱出，不得共住。我知众生心所趣向，为利彼故，广说诸经地狱等苦，为欲调伏破戒众生。
若诸比丘护持戒者，天人供养，不应谪罚。除其多闻及持戒者，若有破戒而出家者，能示天龙八部珍宝伏藏。应作十种胜想：佛想、施心，若有破戒、作恶威仪，当共软语，乃至礼足。后生豪贵，得入涅槃。是以依我出家，持戒、破戒，不听轮王、宰相谪罚，况余轻犯。
破戒比丘，虽是死人，是戒余力，犹如牛黄、麝香、眼药、烧香等喻。破戒比丘，为不信所烧，自堕恶道，能令众生增长善根。以是因缘，一切白衣皆应守护，不听谪罚。
四方僧众布萨、自恣，三世僧物、饮食、敷具，皆不预分。
优波离白佛：若非法器，云何驱遣？佛言：我不听俗人讥诃，比丘得作。复有十种非法，即得大罪：若僧不和，于国王前、王眷属前、大臣前诃，白衣、妇女小儿中、僧净人前、比丘尼中、本怨嫌人前。如是等，假使举得少罪，亦不应受。下具出举法，如律法中。
涅槃中，种种示相已云：于毁法者，与七羯磨，为欲示诸行恶行者有果报故。当知如来即是施恶众生无恐畏者，以现在治罚，息将来大怖故。若善比丘置不诃责，当知是人佛法中怨。若能驱遣、举处、治罚，是我弟子真声闻也！
二、就制教以明者。
僧令忏悔，改迹便止。上品之徒，见影依道。下流之类，拒逆僧命，不肯从顺，无惭无愧，破戒犯失，续作不止。自非治罚，何由可息？如似迟驴，必加楚罚。则有七种调伏，及恶马治、默摈不与语等。
比佛法东流，多不行此。若闻正说，反生轻笑，薄滥佛法，自秽净心。有过之徒，实当此罚，反用俗法非理折伏，相虽调顺，心未悛革，致使圣网日就衰弱。文云非制而制，速灭正法，斯言允矣。今举彼微言，重光像运。有力住持众主，准而行之！
四分中，凡欲治罚举人者，自具两种五德，如自恣法。又须三根具了，徒众上下同心共秉，犯者听可，然后举之。具如律本·遮法中说。若违上法，举不知时，反生斗诤。故文云：汝等莫数数举他罪，以恐坏正法故。必具上法，纵而不治，亦灭正法。
今明治法七种、九种。言七法者：一谓诃责；二谓摈出；三者，依止；四者，遮不至白衣家；五者，不见罪；六者，不忏罪；七者，说欲不障道。加恶马、默摈二法，则为九也。
一、言诃责者。先出其过，后明正治。
言过多种，四分等律总处明之。
若对僧、比丘前倒说四事，谓：破戒者，破前三聚；破见者，谓六十二见；破威仪者，下四聚等；破正命者，谓非法乞求，邪意活命，则有五种、四种。
言五邪者：一、谓为求利养，改常威仪，诈现异相；二、谓说己功德；三者，高声现威；四者，说己所得利养，激动令施；五者，为求利故，强占他吉凶。言四邪者：一、方邪者，通使四方，为求衣食；二、仰邪者，谓上观星象盈虚之相；三者，下邪，即耕田种殖种种下业；四者，四维口食，习小小咒术，以邀利活命。此智论解也。律中：非法说法，法说非法。
虽有前过，三根明委，问答有差，不得举他。文云：若无根破戒、见、威仪、正命，与作诃责，是名非法羯磨。反上如法。
然此治法，不必大罪。但令圣所制学，愚暗自缠，皆得加罚。文云：若不知、不见五犯聚，谓波罗夷乃至吉罗，与作诃责。
五分有九种：一、自斗诤，二、斗乱他，三、前后非一斗诤，四、亲近恶友，五、与恶人为伴，六、乐自为恶，七、破戒，八、破见，九、亲近白衣。
僧祇五种：一、身、口习近住。身习住者，与黄门、男子、童子、弟子共床坐，同眠，共器食，迭互著衣，共出共入；口习近者，迭互染心共语；身、口俱者，两业并为。又与尼、女伸手内坐，以香、华、果、蓏相授，为其走使，余如前说。
二者，数犯五众戒。
三者，太早入聚落，太暝出；与恶人为友，偷人、劫贼、摴蒲等人；行在寡妇、大童女、淫女、黄门、恶名比丘尼、沙弥尼处。
四、好诤讼相言。有五：自高；粗弊此性；无义语；非时语；不亲附善人。
五、恭敬少年诸比丘，度少年弟子，供给如弟子供给师法。
如上五种，一一诸比丘屏处三谏不止，僧作白四诃责折伏。
明了论：比丘心高，不敬计他，轻慢大众，为作怖畏羯磨。犹是诃责异名。
上来明过，对僧、比丘前者，皆入诃责治之。
二、加法有四：
一、明立治；二、明夺行；三、明顺从；四、僧为解。
初中立治。
此法与余羯磨有异，故先明之。缘起十种。如上具七法已。八、陈意中。此心违故，须僧证正其罪，得伏方与。应召来入众，当前为举。举已，为作忆念。应与罪。上座应准遮法，具问能举徒众上下及所举人已，听许举之。如上作已，索欲问和，便作羯磨。
律文举斗诤事。及论当时，未必如文，随其有犯，准改牒用。应言：
大德僧听！此某甲、某甲比丘喜相斗诤、互求长短，令僧未有诤事而有诤事，已有诤事而不除灭。若僧时到，僧忍听。僧为某甲、某甲比丘作诃责羯磨，若后更斗诤共相骂詈者，众僧当更增罪治。白如是。
大德僧听！此某甲、某甲二比丘喜相斗诤、互求长短，令僧未有诤事而有诤事，已有诤事而不除灭。僧今为某甲、某甲二比丘作诃责羯磨。谁诸长老忍僧为某甲、某甲二比丘作诃责羯磨，若后更斗诤者，僧更增罪治者默然，谁不忍者说。此是初羯磨。
僧已忍为某甲、某甲二比丘作诃责羯磨竟。僧忍默然故，是事如是持。
若明不成者。律云：若不举，不作忆念，不伏首罪；或无犯，犯不应忏罪，若犯罪已忏竟；而不现前，及人法二非：并作法不成，得罪。
二、明夺行。
与作法已，告言：已为汝作诃责已。今夺三十五事，尽形不得作。必能随顺无有违逆者，僧当量处。
何者三十五？有七种不同。
初五，夺其眷属：一、不应授人大戒；二、不应受人依止；三、不应畜沙弥；四、不应受僧差教授比丘尼；五、若僧差不应往。
二五，夺其智能：一、不应说戒；二、若僧中问答毗尼义，不应答；三、若僧差作羯磨，不应作；四、若僧中简集智慧者共评论众事，不在其例；五、若僧差作信命，不应作。
三五，夺其顺从：一、不得早入聚落；二、不得逼暮还；三、亲近比丘；四、不应近白衣、外道；五、应顺从诸比丘教，不应作异语。
四五，夺其相续后犯：一、不应更犯此罪，余亦不应犯；二、若相似，若从此生；三、若复重于此；四、不应嫌羯磨；五、不应诃羯磨人。
五五，夺其供给：一、若善比丘为敷坐具供养，不应受；二、不应受他洗足；三、不应受他安洗足物；四、不应受他拭革屣；五、不应受他揩摩身。
六五，制其恭敬：一、不应受善比丘礼拜、合掌、问讯、迎逆、持衣钵等。
七五，夺其证正他事：一、不应举善比丘，为作忆念，作自言；二、不应证他事；三、不应遮布萨；四、不应遮自恣；五、不应共善比丘诤。
三、明顺从者。
应于上七五事中，一一顺从，无有违者。于僧小食上、后食上，若说法、若布萨时，应正衣服，脱革屣，在一面立，互跪合掌白言：大德僧受我忏悔！自今已去，自责心，止不复作。僧当量审，然后受之。
四、明解法。
律云：应来僧中，偏露右肩，脱革屣，礼僧足，右膝著地，合掌乞言：大德僧听！我比丘某甲，僧为作诃责羯磨。我今随顺众僧，无有违逆，从僧乞解诃责羯磨，愿僧为我解诃责羯磨，慈愍故。三乞已。
上座如上欲和，解言：
大德僧听！比丘某甲、某甲，僧为作诃责羯磨，彼比丘随顺众僧，无所违逆，今从僧乞解诃责羯磨。若僧时到，僧忍听。解某甲、某甲二比丘诃责羯磨。白如是。
大德僧听！此某甲、某甲比丘，僧为作诃责羯磨。彼二比丘随顺众僧，无所违逆，今从僧乞解诃责羯磨。谁诸长老忍僧为某甲、某甲解诃责羯磨者默然，谁不忍者说。
僧已忍与某甲、某甲解诃责羯磨竟。僧忍默然故，是事如是持。
其行法中，威仪坐处，未明所在。准僧残中，下行坐也。
若有一人、三人，随名牒用，不得至四。如上已明，至时量之。
二、摈出者。
谓对俗人倒说四事，广如律文。又如随戒中污家、恶行。倒乱佛法，污他俗人净善之心，以非为是，故须遣出本处，折伏治之。使世俗识非达正，无复疑惑。此之过罪，人多有之。特须禁断。
若论治法、随顺及以解辞，略同上法。然初摈中，牒其过已，离此住处为异，律本委具。
若随顺乞解，不得辄来，当在界外遣信来请。僧祇云：不得共诸比丘语论。若有咨请，推属本师。
三、言依止者。
若与比丘及以白衣共相杂住，倒说四事，惑乱正法。或在道虽久，痴无所知，随缘坏行，不能自立，数忏数犯。须僧治罚，依彼明德咨问法训，使行成益己故也。
治法略同于上。与依止已，亲近知法律人，学知毗尼。明达持犯者，当为解之。涅槃云置羯磨者，安置有德之所。余如师资法中。
四、遮不至白衣家者。
谓于信心俗人前，倒说四事，非法恼乱，损坏俗心；骂谤白衣，辄便舍去。须僧作法遮断，不许使离，遣谢白衣故也。僧祇云：比丘明日受他必定请，至时不去，恼信施主，须加此法。
若得法附已，当白二，差一比丘具八法者：一、多闻，二、能善说，三、说已自解，四、能解人意，五、受人语，六、能忆持，七、无有阙失，八、解善恶言议者。将被治人至信俗家，语言：檀越，忏悔。僧已为某甲比丘作谪罚竟。若即受忏者，善；不肯者，具有进不，广如律说。若俗人欢喜，即为解之。
更总明四、三羯磨同异。
前四法人，但坏其行，心犹有信。律足僧数，应羯磨法；而是被治，不可诃举。
后三羯磨，名为三举，信行俱坏，弃在众外，不足僧数。过状深重，不可摄济，故制极法。律简此色同于犯重，乃至死时所有资产入同举僧，赏功能故。涅槃云为谤法者作是降伏羯磨，又示诸恶行有果报故。
今学大乘语人，心未涉道，行违大小二乘。口说无罪无忏，淫欲是道。身亦行恶。随己即是，违己为非。并合此治。
次五，明不见举者。倒说四事，法说非法，犯言不犯；或不信善恶二因，感苦乐二果；邪见在怀，障于学路；或由不达教；或知而故犯。僧问：何不见犯？答云：不见。僧即遮举，与作不见举治之。为欲折伏从道，且弃众外，不同僧事，目之为举。作此正法，治不见罪人，故曰不见举也。
四分云：此三举人，令在有比丘处行之。若在无比丘处，不得为解。
六、不忏举者。然罪无定性，从缘而生，理应悔除，应本清净。而今破戒、见四法，犯不肯忏，妄陈滥说，言不忏悔，垢障尤深，进道无日。故须举弃，得伏方解。经名灭羯磨者，治罚前人，使作灭罪。
僧祇云：被三举人，心意调柔，白僧言：我心调柔，愿僧为我舍法。白已，却行而退。众主比丘量议可不，然后乞解。
七、恶见不舍举者。欲实障道，说言不障。邪心决彻，名之为见，见心违理，目之为恶。亦于戒、见四法，倒说不信。须僧举弃，永不任用。随顺无违，方乃解之。
此七治法，寔为妙药。持于正法，谪罚恶人。佛法再兴，福流长世。
故律云：如来出世，为一义故，制诃责羯磨，乃至恶心不舍举，所谓摄取于僧。令僧欢喜，乃至正法久住。
涅槃盛论七羯磨后，广明护法之相云：有持戒比丘见坏法者，驱遣诃责，依法惩治。当知是人得福无量。又云：今以无上正法，付嘱诸王、大臣、宰相及于四众。应当劝励诸学人等，令学正法。若懈怠、破戒、毁正法者，大臣、四部应当苦治。
大集云：若未来世，有信诸王，若四姓等，为护法故，能舍身命，宁护一如法比丘，不护无量诸恶比丘：是王舍身生净土中。若随恶比丘语者，是王过无量劫，不复人身。
问：前十轮经不许俗治，涅槃、大集令治恶者？
答：十轮不许治者，比丘内恶，外有善相，识闻广博，生信处多，故不令治。必愚暗自缠，是非不晓，开于道俗三恶门者，理合治之，如后二经。又涅槃是穷累教本，决了正义，纵前不许，依后为定。两存亦得，废前又是。
言恶马治者。律云：若比丘犯罪，不问轻重，拒云不见，僧应弃舍莫问。语云：汝所住处，亦当举汝，为作自言，不听汝布萨、自恣。如调马师，恶马难调，即合所系杙弃之。汝比丘不自见罪，亦复如是，一切舍弃。如是人不应从求听，此即是听。如法驱出。
言默摈者。五分云：梵坛法者，一切七众不来往交言。智论云：若心强犷，如梵天法治之。以欲界语地，亦通色有，不语为恼。故违情故，不语治之，此法最要。亦有经中加羯磨者，寻本未得。杂含云：三种调伏法，谓柔软、刚强也。犹不调者杀之，谓不与语、教授、教诫也。
言灭摈者。谓犯重比丘，心无惭愧，不肯学悔，妄入清众，滥居僧限。当三根五德举来诣僧，忆念示罪，令自言已，与白四法。
五分文云：大德僧听！此比丘某甲犯某波罗夷罪。若僧时到，僧忍听。僧今与比丘某甲某波罗夷灭摈羯磨，不得共住，不得共事。白如是。大德僧听！比丘某甲犯某波罗夷罪。僧今与比丘某甲波罗夷罪灭摈羯磨，不得共住，不得共事。谁诸长老忍僧与比丘某甲波罗夷罪灭摈羯磨，不得共住共事者默然。谁不忍者说。是初羯磨。僧已忍与比丘某甲波罗夷罪灭摈羯磨，不得共住共事竟。僧忍默然故，是事如是持。
萨婆多云：但实犯重，大众有知，不须自言及现前，直尔灭摈驱出。若准律文，必须自言，如目连被诃中说。
即世多有，大众容之，自他同秽。
二、约僧制、众食以论。
先明世立非法，后引正制证成。
初中。寺别立制，多不依教。饮酒醉乱、轻欺上下者，罚钱及米，或余货赇，当时同和，后便违拒不肯输送，因兹犯重；或行杖罚、枷禁钳锁；或夺财帛以用供众；或苦役治地、斩伐草木、锄禾收刈，或周年苦役；或因遇失夺，便令倍偿。
或作破戒之制：年别依次锄禾刈谷，若分僧食及以僧物，科索酒肉，媒嫁净人，卖买奴婢及余畜产。或造顺俗之制：犯重囚禁，遭赦得免；或自货赇，方便得脱；或夺贼物，因利求利。或非法之制：有过罪者，露立僧中，伏地吹灰，对僧杖罚。如是众例，皆非圣旨。
良由纲维不依法网，同和而作，恶业深缠，永无改悔。众主有力，非法伴多。如法比丘，像末又少，纵有三五，伴势无施。故佛预知有，不令同法，如后引之。
僧祇云：若作非法制者，应诃令止；不者，当说如法欲已，起去。若众中有力者不听，当语旁人言此非法制，止得三人；不得趣尔而作，应知识边作。若不得者，说见不欲。与护心相应，云：彼自有业行，何关我事！如失火烧舍，脱身便罢。毗尼母云：见众非法事，独不须谏，应作默然。如上说。
问：非法制中，罚取财物，犯重罪不？
答：不犯重罪。由当时僧众同和共作，后依制罚得，不犯。非不犯作非法制罪。
次明如法僧制。
四分云：如法僧要随顺。又云：应制而制，是制便行。五分中：虽我所制，余方不行者，不得行之；非我所制，余方为清净者，不得不行。萨婆多云：违王制故，吉罗。
明了论云：若僧和合立制，比丘不得入城市，为作此事，必定应作。或时须立此制一月一年，或复永断。若依大集，苦使不得过两月。十轮中，如前明制。或令料理僧事、佛法师僧，或不与语，谪令礼拜，或复驱出，如前广列。僧祇中罚舍利弗日中立之。
诸律中制，多用七法，如上所明。或复断食、夺衣、令立；治沙弥中，罚令除草，料理僧事等。并非破戒之缘故也。
十诵云：若僧寺中有制限者，若知有恼自他，力能灭者，白僧灭之；不者，余处去。若如法制，应受。
四分：客比丘初至，主人比丘先语僧制法式等。
二、约食以论者。先明通塞之意，后引圣言。
然食为大患，人谁不须？世尊一化，多先陈此，故慰问云乞食可得不等。今诸别住，局见者多，自壅僧食，障碍大法。现是饿因，来受剧苦。
故古师匡众之法云：寺是摄十方一切众僧修道境界法，为待一切僧经游来往、受供处所。无彼无此，无主无客，僧理平等，同护佛法。故其中饮食众具，悉是供十方凡圣同有。鸣钟作法，普集僧众，同时共受，与檀越作生福之田。如法及时者，皆无遮碍。然法有通塞。唯有任道行之，同护法者，不损檀越事也。本非人情，理无向背。
若此以明，是非自显。真诚出家者，怖四怨之多苦，厌三界之无常，辞六亲之至爱，舍五欲之深著，良由虚妄之俗可弃，真实之道应归。是宜开廓远意，除荡鄙怀，不吝身财，护持正法。
况僧食十方普同，彼取自分，理应随喜。而人情忌狭，用心不等。或有闭门限碍客僧者，不亦蚩乎？鸣钟本意，岂其然哉？出家舍著，尤不应尔。
但以危脆之身，不能坚护正法；浮假之命，不肯远通僧食。违诸佛之教，损檀越之福，伤一时众情，塞十方僧路，传谬后生，所败远矣。改前迷而复道，不亦善哉？
或问：僧事有限，外客无穷。以有限之食，供无穷之僧，事必不立。
答曰：此乃鄙俗之浅度，琐人之短怀；岂谓清智之深识，达士之高见？夫四辈之供养，三宝之福田，犹天地之生长，山海之受用，何有尽哉。
故佛藏经言：当一心行道，随顺法行，勿念衣食所须者。如来白毫相中一分，供诸一切出家弟子，亦不能尽。由此言之，勤修戒行，至诚护法，由道得利，以道通用，寺寺开门，处处同食，必当供足，判无乏少。
又承不断客寺、仓库盈溢者，主人心远而广施；或寺贫而为客者，由志狭而见微也。
若此两言。人谓僧用不供者，岂是人之智力所办事乎？若人力有分，不能供无限者，所怀既局，斯言允矣。
此乃檀越为道奉给，不由人力所致。若办非智力，则功由于道。然则事由道感，还供道众。犹函盖相称，岂有匮竭耶？所患人情鄙吝，腐烂僧粟耳。余唯见积事而不存道，未见道通而事塞也。
佛法中无贵贱亲疏，唯以有法平等，应同护之。人来乞索，一无与法。若随情辄与，即坏法也。
俗人本非应斋食者。然须借问，能斋与食；不能斋者，示语因果，使信罪福，知非为吝，怀欢而退。是以谨守佛教，慎护僧法，是第一慈悲人。现在未来一切众生，离苦得乐故。
若不守佛教，随情坏法。令诸众生不知道俗之分，而破坏僧法，毁损三归。既无三归，远离三宝。令诸众生沈没罪河，流入苦海，失于利乐，皆由坏法。是以不守佛教，不闲律藏，缺示群生，自昏时网，名第一无慈悲人也。
若接待恶贼、非理愚夫，说导不能受悟，义须准教当拟，具如随相中。
二、引圣言量者。
萨婆多云：僧祇食时，应作四相，令界内闻知。然此四相，必有常限，不得杂乱。若无有定，不成僧法。若无四相，食僧食者，名盗僧祇，不清净也。又不问界内比丘有无，若多若少，作四相讫，但使不遮，比丘若来不来，无过；虽作相而遮，亦犯。若大界内有二三处，各有始终僧祇同一布萨，若食时但各打楗椎，一切莫遮，清净无过。
善见云：若至空寺，见树有果，应打楗椎；无者，下至三拍手，然后取食；不者，犯盗。饮食亦尔。若客比丘来，旧比丘不肯打磬，客僧自打，食者无犯。
萨婆多云：僧祇食法，随处有人多少，应有常限。计僧料食，一日几许，得周一年。若一日一斛得周年者，应以一斛为限。若减一斛，名盗僧祇，应得者失此食故；增出一斛，亦盗僧祇，即令僧祇断绝不续。既有常限，随其多少，一切无遮，随僧多少，皆共食之。若人少，有余长者，留至明日，次第先行。如是法者，一切无过。若行僧饼，错得一番，不还僧者，即犯盗罪。
僧祇云：若行食时，满杓与上座者，上座应斟量，得遍当取，不得偏饶上座。若沙弥、净人偏与本师、大德者，知事人语言：平等与僧食，无高下也。
五百问云：上座贪心偏食僧食，犯堕。不病称病索好食，得者犯重。余僧食难消，如僧护等经说之。
义者：言别客得罪者，要是持戒人，不与犯罪；破戒者不犯。律云：恶比丘来不应与。
十诵、萨婆多：若外道来，众僧与食，不犯；止不得自手与。以外道常伺比丘短，故开之。
今僧寺中，有差僧次请而简客者，此僧次翻名越次也。即令客僧应得不得，主人犯重。随同情者多少，通是一盗。又此住处不名僧所，以简绝客主，非同和僧义。
大集云：若一寺、一村、一林，五法师住；鸣椎集四方僧，客僧集已，次第赋给，无有吝惜；初夜后夜，读诵讲论，厌患生死，不讼彼短，少欲寂静，修于念定，怜愍众生，护戒惭愧：是名众僧如法住大功德海。若无量僧破戒，但令五人清净如法，护持佛法，愍诸众生，福不可计。如第三十一卷中。
余有瞻待国王、大臣、作人、恶贼、俗人、净人，事既多滥，容兼犯盗。广亦如随相。
三、约法者。
五分云：欲别作羯磨，僧不可和者，当于说戒前作之。以是制众法，僧不敢散故。
四分云：若有人举罪者，不得辄信举罪人语，便唤所告之人，对僧酬答。先问见、闻、疑三根。若云见者，为自见、从他见？见在何处犯？犯何等罪？为犯戒耶，犯何等戒？破见耶，破何等见？破威仪耶，破何等威仪？如是举罪人一一能答，有智人者，方可随其所告，问众上中下及所犯人，取其自言，证正举治。若不能答，有智人随有违者，便随所诬谤罪，依法治之。故文云：若举无根无余罪者，不成遮，治其谤罪。文亦不显情之虚实，即结其犯。义须斟酌。
言就时者。凡作法事，所为处重。多有非法，理须照炼。暗夜屏覆，过起必多。或有昏睡，或复闹语，威仪改节，便成别众或不足数，废阙大事，不成僧法。良由倚旁屏暗，不祇奉法，事不获已，夜乃为之。幸知不易，及明早作，则是非自显，目对不敢相轻。
言对人者。凡施法事，贵在首领。众主、上座，先须约勒。但见非法，即须纠正。不得默坐，致招罪失。僧祇中，多种上座，各有示导，文广如彼。
四分云：有三种狂痴：一、众僧说戒，或来不来；二、一向不忆不来；三者，有忆而来。初人须与羯磨，后二不须。
十诵云：若未作法，不得离是人说戒。作法已，得离。五分云：若觅不得，即遥作羯磨。四分中：白二与之。若狂病止，令来乞解，白二为解。若复更发，依前与法。
若狂止，不来不犯，以先得法故。亦不应诈颠狂，而加法者，不成。羯磨如律。
四、对处明用者。
凡徒众威仪，事在严整清洁，轨行可观，则生世善心，天龙协赞；必形服滥恶，便毁辱佛法。十诵中：比丘衣服不净，非人所诃。华严云：具足受持威仪教法，是故能令僧宝不断。摩得伽云：伽蓝上座，应前行前坐，看诸年少比丘威仪，语令齐整。及平等行食，唱僧跋也。白衣来，当与食，为说法等。十诵文中，大同。
智论云：佛法弟子同住和合，一者，贤圣说法，二者，贤圣默然。准此处众，唯施二事。不得杂说世论，类于污家俳说。又众贵静摄，不在喧乱，诵经说法，必须知时。成论云：虽是法语，说不应时，名为绮语。
二者，威仪之形，必准圣教。萨婆多云：剃发翦爪，是佛所制。律云：半月一剃。此是恒式，勿得不为。涅槃云：恶比丘相，头须爪发悉皆长利，为佛所诃。所著袈裟，一向如法。不得五大正色，及余上染，诸部正宗不许著用。必有破坏，随孔补之。条叶齐整，具依律本，广如衣法。所有非者，寺内不披。入众之时，或反披而入，及著下衣，或著木履、杂屐，律并不许，广如钵器法中。
四分云：入众五法，善知坐起等。十诵云：下床法，徐下一脚，次下第二脚，安徐而起。坐法亦尔。
入堂法。应在门外偏袒右肩，敛手当心，摄恭敬意，拟堂内僧并同佛想、缘觉、罗汉想。何以故？三乘同法食故。次欲入堂，若门西坐者，从户外旁门西颊，先举左脚，定心而入；若出门者，还从西颊，先举右脚而出；若在门东坐者，反上可知。不得门内交过。若欲坐时，以衣自蔽，勿露形丑。广如僧祇。
四分云：不得著俗人裈裤、袄褶等。今有服袍裘、长袖衫襦之衣，尖靴、长䩺大靴，铜钵及碗、夹纻瓦钵、琯油等钵，及以漆木等器，并佛制断，理合焚除。善见：若多闻知律者，见余比丘所用不当法，即须打破，无罪。物主不得索偿。
灵裕法师寺诰云：僧寺不得畜女净人，坏僧梵行。设使现在不犯，令未离欲者还著女色。经自明证，隔壁闻声，心染净戒，何况终身奉给，必成犯重。此一向不合。僧祇中：僧得女净人不合受，尼得男净人亦尔。比者诸处多因此过，比丘还俗、灭摈者并由此生。不知护法僧网，除其秽境，反留秽去净，生死未央。又卖买奴婢牛马畜生，拘系事同，不相长益，终成流俗，未沾道分。比丘尼寺，反僧可知，或雇男子杂作，尼亲检校，寻坏梵行，灭法不久。
寺家库藏厨所，多不结净，道俗通滥，净秽混然。立寺经久，纲维无教，忽闻立净，惑耳惊心。岂非师僧上座，妄居净住，导引后生，同开恶道。
或畜猫狗，专拟杀鼠，牛杖马䩛、缰绊箞橛，如是等类，并是恶律仪。杂心云恶律仪者，流注相续成也。善生、成论：若受恶律仪，则失善戒。今寺畜猫狗，并欲尽形，非恶律仪何也？举众同畜，一众无戒。大集有言：无戒破戒，满阎浮提。
或佛堂塔庙，不遵修饰，比丘倨慢，处践非法，高声大笑，造非威仪，聚话寺门，依时不集。自灭正法，外生俗谤。并由上座、三师致而灭法。
若作说戒常法，半月恒遵。每至说晨，令知事者点知僧众，谁在谁无，健病几人，几可扶来，几可与欲。如是知已，令拂拭塔庙，洒扫寺院，如说戒法。
鸣椎之前，众主、上座亲自房房案行。病者，方便诱接，告云：众僧清净布萨，凡圣同遵，行者虽在病卧，能得一礼觐不？努力自励，此身心不可信也。或因此不起，脱就后世，随业受生，知趣何道？欲更听戒，宁复闻乎？如是随时引接。余僧不来，并准此喻。
五、杂教授。
毗尼母云：能谏之人，五法不须受：一、无惭愧，二、不广学，三、常觅人过，四、喜斗诤，五、欲舍道。必先于有过者取欲，然后谏之。此等众法，并纲维大德，住持一寺，有力护法者，方得行之。
若见众中有过，不得即诃。命来屏处，一一诲示云：此一方住处，共大德有之。末法之中，以威仪为僧，方助佛扬化。若众中有一行一法胜妙者，令他处遵学。岂得有过，令他闻之，令生不善，自他两失？今大德有某事不善，不依佛制，愿即改之。欲共相成进，以引导后生耳。必是己之弟子、眷属、同友，对众诃举亦得。不得立至四人，以不举僧也，非法，得罪。
若有违僧制者，当具委示云：佛以戒法精妙，上人行之，我等修学，渐染而已。但以时代浇薄，教所不施，故佛令立如法僧要，劝同随顺。地持亦云若护僧制等。故不依随，违教得罪。今有某事与制有违，愿随谪罚，应同僧法，亦使将来有犯者，为作鉴戒因缘。云云而述。
若见造六聚罪者，屏处委示：今与同住，并是宿因，但末劫多障，持戒者少。见造某罪，是实以不？答是实者，依律如法诲示。文云：有二种痴：一、不见犯，二、犯而不忏。有二种智，反上语之。随佛语者，名真供养。今不肯顺可，欲从魔邪？罪不可积，或能转重。余经云：一念之恶能开五不善门：一者，恶能烧人善根，二、从恶更起恶，三、为圣人所诃，四、退失道果，五、死入恶道等。种种示之。
若有将被罚者，众主比丘依律告云众僧可畏，具知三藏，有大势力，道俗钦仰等。犹不舍者，又云：彼众既有大力，若有违犯正教，必举治汝。又不舍者，应言：非唯举治而已，更夺三十五事，不复往来迎送，同僧法事，乃至不足僧数。如是种种示已，若不受谏，集众和举之。
然众贵老宿大德，自力牵课，方能进道。必不自知，妄摄眷属，愚丛自守，不相长益，号年少也。故律中：阿难头白。而迦叶号为年少，诃言：汝众欲失。汝年少比丘。俱不善闭诸根，贪不知足，初夜后夜不能勤修，遍至诸家，但行破谷。汝众当失。以此文证。阿难善知法相，又是无学，尚被讥责。自余凡鄙，焉可自轻！
必欲纲众于时，住持护法者。须自行清慎，雅操坚贞，博通律相，兼明二乘，识览时要，达究情性者。可准上文，一方秉御。
夫受戒者，超凡鄙之秽流，入圣众之宝位也。
既慕心弥博，故所缘弥多；以多缘故，法事攸难；以难知故，理须详检。
而世情尘染，每昏教法。为师为匠，实易实难。但由习俗生常，不思沿革。恣此无知，乱彼真教。
或但执文谨诵，非相莫知；或前受遮障，无任僧法；或结界漠落，成不混然；或僧数薄恶，不能生信；或衣钵假借，自是非法。
如斯师匠，秉御诚难。虚受费功，唐劳一世。后生还尔，永无出期。
故大集经云：我灭度后，无戒满洲。此言必实，深须详炼。一受已难，不宜再造。故委显示，至机依准。
初明具缘成受，后加教法。
初中五缘。
一、能受有五。
是人道。以人中受得，余道成难故。僧祇云：若减七十，不能作事，不得受之；若过七十，出家时过，一向不合。广如沙弥法中。
诸根具足。谓身具众恶，病患聋盲，百遮等类，律中广列一百四十余种，并不应法。准以求之，则聋、哑、狂乱，定不发戒。余者通滥，有得、不得，如义钞中。
身器清净。谓俗人已来，至于将受，无十三难等杂过。
出家相具。律云应剃发披袈裟，与出家人同等。
得少分法。谓曾受十戒也。律云：不与沙弥戒，与受具者，得戒，得罪。
第二，所对有六。
结界成就。以羯磨所托，必依法界，若作不成，后法不就。故须深明界相，善达是非，访问元结是谁，审知无滥，方可依准；不然，舍已更结。
比人行事，多不遵用。辄尔寺外结小界受，此是非法，如上已明。必有此缘，结大界无爽。若依毗尼母云直结小界，不以大界围绕，亦不得受。
中国诸师，行事受戒，大有尊重。故传中凡有受者，多驾船江中作法。人问其故，答云：结界如法者少，恐别众非法，不成受戒。余事容可再造，不成无多过失。夫欲绍隆佛种，为世福田者，谓受具戒，不宜轻脱。故在静处，事必成就。
有能秉法僧。由羯磨非别人所秉。
数满如法。若少一人，非法、毗尼。今言少者，非谓头数不满也，谓作法者，至时缘起，别众非法等，如足数所明。文云自今已去，十僧受具故，此据中国以明。边方无僧，曲开五人持律得受。若后有僧，用本开法，得戒，得罪者，此十诵所列。
界内尽集和合。文云更无方便得别众故。
有白四教法。则除颠倒、错、脱，说不明了等。
资缘具足。文中：无衣钵及借者，不名受具。
第三，发心乞受。文云：不乞者，无心者，不成故。
第四，心境相应。文云眠、醉、狂人及无心而受等，是心不当境。复以文云白四羯磨，不如白法作白，不如羯磨法作等，及前僧非法，不令受者起心，即是境不称心也。萨婆多云：若殷重心受，则有无教；若轻心受，但有其教，无无教也。
第五，事成究竟。始从请师，终至白四，九法往来，片无乖各。界非别众，僧无不足，羯磨无非，受者心至，则成受也。与上相违，则成非法。
今引文证。母论云：五缘得成：一、和尚如法，二、二阿阇梨如法，三、七僧清净，四、羯磨成就，五、众僧和合与欲。多论云：若受者，在家受五戒、八戒，出家受十戒；随五戒破一重，受八戒不得，乃至不得受具及作和尚。即十三难中初难摄。
必有受者，前准上缘。必不堪任，圣教不许。
二、加法中分二：
初、缘起方便；二、明体用。
若集僧、羯磨方法，如前篇中。故重明之，以事大故也。
缘中有十。
一、受者得法以不。四律所明，必须十戒于先，后听受具。文中：不与受十戒，众僧得罪。多云：所以制十戒者，为染习佛法故。不同外道一往顿受，佛法不尔。犹如大海，渐深渐入。
二、明请师法。
初，请和尚者。以是得戒根本。若无此人，承习莫由，阙于示导，不相生长。必须请之。
善见论云：以不请故，多造非法，诸师诃责，反云谁请大德为我和尚？佛因制之。若不请者，不得；与受，得罪。
四分请法，不云僧、屏。计理别处预请，何损大理？今在众中者，十诵云：令受戒人先入僧中，教使次第头面一一礼僧足已，然后请之。僧祇云今从尊求和尚等。五分云：请和尚时，两手捧足。
当具修如上，至和尚前。旁人教云所以请和尚者，此是得戒根本所归投处，种种随机已，计汝自陈不解，故教也。
文云：大德一心念！我某甲今请大德为和尚，愿大德为我作和尚，我依大德故，得受具足戒，慈愍故！
僧祇云：次众中三请已，和尚应语，发彼喜心。四分云：答言可尔！教授汝。清净，莫放逸！弟子答云：顶戴持！下文更有十种答法。
问：沙弥戒时已曾请讫，今何重请？
答：以容改转，不用本师。又沙弥时请，初来为受十戒，今者沙弥为受具戒，受法不同。或可和尚无德，不合相摄。故须重请之，二对请之。
次请二师。律无正文。据佛阿毗昙中亦有请法，文非巧胜，故不抄出。即准和尚，例通请之。
应具仪至师前。旁人示语云：羯磨戒师阿阇梨者，受戒正缘。若无此人秉于圣法，则法界善法无由得生。故须增上重心，于戒师所，方发无作。种种说已，教云：大德一心念！我某甲今请大德为羯磨阿阇梨，愿大德为我作羯磨阿阇梨，我依大德故，得受具足戒，慈愍故！
次请教授师。亦具修至前，旁人教云：由此人为汝教授，引导开解，令至僧中，发汝具戒。缘起方便，并因此师。重心请者，方乃发戒。文如羯磨师法，但以教授阿阇梨为异。
次请七证师。义须准请。以羯磨法非是独秉，必取此人证无错谬。十诵正文则理例请之。则受者生善，前师心重，彼此俱和，岂非同法？
世多不行，但自灭法。若论发戒功，与三师齐德，何为不请之乎？可准三师而请。必在大众多僧，亦未必通限。
更明十师成不之相。
四分云：弟子知和尚犯戒，知不应如是人边受，亦知虽受不得戒，如此具知，则不成受。反上，成也。余之九师，律无正文，准可知也。
若和尚犯重，而羯磨师知，亦不成受，以了知所牒非比丘用故。若十师之内，互知犯重，法亦不成。并了知犯者不得共住，知何不该。
若据律文，弟子知和尚破戒，未显轻重。准义详之，乃至犯吉罗者，亦不成受，以犯威仪，不应师德。知不得戒，强受不成，由无心故。既知必须见闻清净，预须选择。文云令选择取也。
和尚德者，差互不同。律中所列百三十余种。十夏一种，必须限定，余之德相，如师资法中，故九夏和尚受戒得罪。二种阇梨，五夏已上，律云多己五岁也。余师随夏多少。
统明师义，幸有老宿硕德，则生善于后。五百问云：比丘五腊不满，度弟子，知非而度，犯堕。弟子不知是非，得戒；若知，不得戒。明了论疏：若已得五夏，为受大戒作证人，及作威仪师。七夏已去，得作羯磨阇梨。既是师位，故不得互共同床坐。
三、教发戒缘。
萨婆多云：凡受戒法，先与说法，引导开解，令一切境上起慈愍心，便得增上戒。就文如此。今以事求，初明缘境，后明心量。
初中。所发戒相，乃有无量。由未受戒前，恶遍法界，今欲进受，翻前恶境，并起善心，故戒发所因，还遍法界。
若随境论，别钞应有三十余纸。要而言之，不过情与非情；空有二谛，灭理涅槃，佛说圣教，文字卷轴，形像塔庙；地、水、火、风、虚空、识等。法界为量，并是戒体。
故善生云：众生无边故，戒亦无边。萨婆多云：非众生上，亦得无量戒。如十方大地，下至空界，若伤如尘，并得其罪。今翻为戒善，故遍陆地。即善生言：大地无边，戒亦无边，草木无量，海水无边，虚空无际，戒亦同等。
萨婆多云：新受戒人，与佛戒齐德也。以此而推，出家僧尼，真是功德善法之聚，位尊人天，良由于此。不论受而具持，功德难数；若毁破者，犹利无边。故十轮云：破戒比丘，虽是死人，是戒余力，犹能示于人天道行，犹如牛黄、麝香、烧香等喻。佛因说偈：瞻卜花虽萎，胜于一切花。破戒诸比丘，犹胜诸外道。
是故行者，破戒之人，功德无量，远有出期。不受戒者，随流苦海，永无解脱。智论说言：宁受戒而破，初入地狱，后得解脱；不受戒者，轮转三界。涅槃亦云：虽复得受梵天之身，乃至非想，命终还入三恶道中。良由无戒，故致往返。
如是随机广略，令其悟解。若不知者，心则浮昧，受戒不得，徒苦自他。萨婆多云若淳重心，则发无教，轻则不发，岂可虚滥？理当殷重。
次令发戒。
应语言：当发上品心，得上品戒。若下品心者，乃至罗汉，戒是下品。
毗跋律曰：发心我今求道，当救一切众生，众生皆惜寿命。以此事受，是下品软心，虽得佛戒，犹非上胜。
余二就义明之。
云何中品？若言：我今正心向道，解众生疑。我为一切作津梁，亦能自利，复利他人，受持正戒。
云何上品？若言：我今发心受戒，为成三聚戒故，趣三解脱门，正求泥洹果；又以此法引导众生，令至涅槃，令法久住。
如此发心，尚是邪想，况不发者，定无尊尚。智论云：凡夫始学，邪心中语。那含果人，慢心中语。罗汉果者，名字语也。如此自知心之分齐，得佛净戒亦有分齐。故文云佛子亦如是，勤求禁戒本等。
问：此教宗是何乘，而发大乘志耶？
答：此四分宗，义当大乘。戒本文云若有为自身，欲求于佛道，当尊重正戒及回施众生，共成佛道。律中多有诚例。光师亦判入大乘律限。
如是发戒缘境及心有增上，此之二途，必受前时，智者提授，使心心相续，见境明净，不得临时方言发心。若约至临时师授，法相尚自虚浮，岂能令受者得上品耶？或全不发。岂非大事！
第四，律云：当立受戒人，置眼见耳不闻处。若受戒人离见闻处，若在界外等，皆不名受具。恐听羯磨，故著离闻处；犹恐非法，令僧眼见。五分中，以起过故，听安戒坛外眼见处等。
四分文云界外问遮难等。今时受者，多在界内，理亦无伤，顺上律文。僧祇云教授师应将不近不远处等。
若多人共受者，应两处安置：一、多人行立，令望见僧，起敬重意；二、将问难者离僧及离沙弥行处，于中问缘。必在同处亦得，恐后问如前，心不尊重。应各令反披七条及衣钵，在彼而立。
五、单白差威仪师。
四分云：由界外脱衣看，致令受者惭耻，稽留受戒事。佛言：不得露形看，当差人问难事。
五分：令和尚语羯磨师：长老今作羯磨。复语威仪师：长老今受羯磨。四分云：彼戒师当问：谁能为某甲作教授师？答言：我某甲能。
应索欲问和，答言差教授师单白羯磨。如此四答，止得各作一法。若总答云受戒羯磨，已后更不须和。乃至多人例通问答。不得过明相。
戒师应白言：大德僧听！彼某甲从和尚某甲求受具足戒。若僧时到，僧忍听。某甲为教授师。白如是。
应下座礼僧已，按常威仪至受者所。
六、明出众问缘。
所以尔者。恐在众惶怖，有无差互；屏处怖微，安审得实。即须依律问之。
但遮难之中，有得不得，故前广分别，令其识相，使问难者据法明断，使问答相应，无有迷谬。若问而不解，终为非问。故中边不相解语，佛判不成。
若准律云：不问十三难者，则不得戒。故前须明解，彼此无迷。脱由不解不成，岂不误他大事？应沙弥时，教令列名显数，识相诵之。此非羯磨，不犯贼住。
若约律本，但问十三难事；及论作法，但问诸遮。今就义准，著问遮之前。
又问难之体，要唯相解。今问汝不犯边罪不？自非明律者，方识名知相。自外经论杂学，必无晓了。下一一具之。不同旧人蒙笼诵习。
一、边罪难者。
谓先受具戒，毁破重禁，舍戒还来，欲更受具。此人罪重，名佛海边外之人，不堪重入净戒海也。乃至准论，白衣五戒、八戒，沙弥十戒，破于重者，同名边罪。
二、犯比丘尼。
四分等律并云污尼，不明净秽。故世行事者云汝不犯清净尼不？此依僧祇而问。彼律云：若须、斯二果及凡夫持戒尼，被人污者，初人受乐，是坏尼净行；中、后人犯，不名坏尼难。若那含、罗汉，初、后人俱名难也。故知唯是净境，方成难摄。
十诵云：若摩触、八尼污尼八事，若一人以八事犯尼，令犯重者，俗人不成难也。
善见云：若坏尼下二众，不障出家。若坏大尼，三处行淫，皆名难也。若以白衣俗服，强与尼著而行淫者，成难。若尼自乐著白衣服就上淫者，不障出家。
必以义求，若知受具戒，缘事著于俗服，亦应成难。但坏净境，不论知净不净。广有废立，如疏、义钞。
问：何不言坏比丘耶？
答：亦成难也。尼受戒中，反问便是，由事希。故善生经受五戒者，问遮难云：汝不犯比丘、比丘尼不？故知同是难摄。
皆谓俗人时犯。若受戒已犯者，止名边罪所收。
三、贼心受戒者。
律中：为利养故，辄自出家。若未出家者，未受，不应受；已受，得戒。曾经说戒、羯磨，已受者，灭摈。
四分云：若至一人、二人、三人、众僧所，共羯磨、说戒，皆灭摈。义详：共一人作对首众法，皆成障戒，如说戒、自恣等法；必听众法心念，亦成难摄；若对他三人已下对首法，四人已上余和合法，不秉羯磨，皆不成难。
善见云：三种偷形：一者，无师自出家，不依大僧腊次，不受他礼，不入僧法事，一切利养不受；二、偷和合者，有师出家，受十戒，往他方，或言十夏，次第受礼，入僧布萨一切羯磨，受信施物；三、二俱偷者，可知。若偷形者，不经法事，不受礼施，为饥饿故，若欲出家受戒者，得。五百问云：沙弥诈称大道人，受比丘一礼拜，是名贼住难。
四分中，但言贼住难者，谓共羯磨、说戒，不说听闻、不闻及愚痴因缘等。依如僧祇：若沙弥作是念说戒时论说何等，即盗听之，若聪明，记得初中后语者，不得与受戒；若暗钝，或缘余念，不记初中后者，得受具。若凡人自出家著袈裟，未经布萨等者，得受；反之不得。
摩得伽云：不自知满二十而受具，后知不满者，若经僧布萨羯磨，是名贼住。四分疑恼戒云：若年不满，作法不成受者，有人知者，语令识之，后更受戒。
十诵云：比丘尼如法舍戒，若更受者，不得。即名贼住难。
四、破内外道者。
谓本是外道，来投佛法，受具已竟，反还本道，今复重来。彼此通坏，志性无定。
律中：令度出家，对僧与沙弥戒，四月试之，使志性和柔，深信明著，方为受具。
问：信邪来久，何故先与沙弥戒耶？
答：信此投归，若不以十戒调柔，违相不显。又彰佛法深妙，渐次授法，不同外道一往不简。
此事既希，多述无益。必有事，律自广明。
五、非黄门。
律中五种。
一、生黄门；二、犍作者；三、因见他淫，方有妒心淫起；四、忽然变作；五、半月能男，半月不能男。
世中多有自截者。若依四分，应灭摈。文云：若犍者，都截却也。今时或截少分，心性未改者，兼有大操大志者，准依五分应得。彼文云：若截头及半，得小罪；都截，灭摈。
四分云：若被怨家、恶兽、业报落等，应同比丘法；若自截者，灭摈。不明分齐。五分云：时有比丘为欲火所烧，不能堪忍，乃至佛诃责言：汝愚痴人，应截不截，不应截而截。告诸比丘：若都截者，灭摈；犹留卵者，依篇忏之。准此以明，则未受具已截者，终无明教，必须准前勘取，依余部为受。
六、杀父。七、杀母。八、杀阿罗汉。
此三难，为之既希，故略知文相。
九、破僧。即法轮僧也。若破羯磨僧，非难。
十、出佛身血。
此二难，佛灭后无也。僧祇律注云：佛久涅槃，依旧文问耳。
十一、非人难。
皆谓八部鬼神变作人形而来受具。律中、五分：天子、阿修罗子、犍闼婆子化为人等。
十二、畜生难。
亦谓变为人形而来者。律中：龙变形来受，佛言：畜生者，于我法中无所长益。
此上二趣，若依本形，是人通识。恐变而来，故须问之。脱有高达俗士，来受戒时，语云汝非畜生不？若闻此言，一何可怪。应方便转问，如下所陈。
十三、二形者。
谓一报形，具男女二根。若先受后变，犹尚失戒。况初带受者，灭摈。
上已略述难相，而遮事非一。律中略问十六，自余受法广明。皆言不应，亦有得、不得者。
若不自称名字，不称和尚字，年不满等，定不得戒。
五分：诸比丘度截手脚耳鼻、截男根头、挑眼出、极老无威仪、极丑，一切毁辱僧者，皆不得度；若已度，得戒。或有先相嫌，以小小似片事作留难，似瞎、似跛、似短小、父母不听等，作难者，吉罗。
僧祇云：盲者，若见手掌中文，若雀目；聋者，高声得闻；躄者，捉屐曳尻行；鞭瘢，若凸凹，若治与皮不异，得；印瘢人，破肉已，用铜青等作字、兽形；侏儒者，或上长下短，下长上短：一切百遮，不应与出家。若已出家，不应驱出，僧得越罪。
准此诸遮，皆言不应得罪；下文复云是谓不名受具足；一一皆言不应驱出；是中清净如法者，名受具足。
不名者，总结师罪，何妨有得、不得者。如哑等，若有轻遮，不障戒者，故言清净，共住如法。文云：哑者，不能语，用手作相。又云：遣书、举手作相、不现前，如是等不名受具。前哑者文中不应驱出，作沙弥也。
十诵、伽论云：哑聋人不名受具；若聋闻羯磨声，得受。
衣钵不具者。
四分云：若无衣钵，不名受戒。若借衣钵，应与价直。五分云令主舍之，亦不明得不。
今准萨婆多，得戒。论：问曰：若尔，何故必须衣钵？答：一、为威仪故；二、生前人信敬心故，如猎师著袈裟，鹿见以著异服，故无怖心；三、为表异相故，内德亦异。
引彼证此，文不可和。四分云不名受戒，此则部别不同。必诵十诵羯磨，依彼开成。准急无损。
昔人义准四分和尚法中：若知借衣钵受戒不得者，则不得戒，不知者，得。此乃人判，终违律文。必敬佛言，再受依法。
父母听不者。
善见云：若余方国度者，不须问。僧祇：亲儿此彼不听；自来儿、养儿，余处得受。
负债者。
诸部但言不应。义准理得。
奴者。
僧祇云：若家生、买得、抄得，此彼不得；他与奴、自来奴，余处听度。
今有人放奴出家者。若取出家功德经：若放奴婢及以男女，得福无量。律中不明放者，但言自来投法度之是非。准奴及儿，彼此通允。
五百问中：知是佛奴，度者犯重。若先不知，后知不遣，亦重。问：其人是大道人不？答：非也。僧奴准此，复本奴位。
官人者。
僧祇：有名有禄，有名无禄，此彼国不得度；有禄无名，余处得度；无名禄者，一切俱听。准此，俗人来投出家，理须为受。
丈夫者。
必以建心慕远，清节不群。卓然，风霜不改其操；铿然，忧喜未达其心，便为丈夫之貌。
故律云年二十者，方堪受具，谓能忍寒、热、饥、渴、风、雨、蚊虻毒虫，能忍恶言苦事，能持戒，能一食等。僧祇云：若过二十，减七十，无所堪能，不应与受具。
五种病者，上四应得。狂中有三种，若全不觉好恶，应不得，余二应得。
善见云：癞癣，莫问赤、白、黑，屏处增长、不增长，俱得；露处反前，不得。然癞病有二：一、恶业所致，二、四大违反则生。故育王经有疥癞须陀洹、疮痍阿罗汉也。
若出家已，癞者，一切僧事共作；若食，莫令在众。此萨婆多解。
次明余事，更明所以。
五分：若先不相识人，不应云、雾、暗时受。
五百问中：要须灯烛照之。
若先曾受具者。十诵：问云：曾作大比丘不？答：作。问：清净持戒不？舍时，一心如法还戒不？四分无文。必有，亦同边罪。幸依十诵，十三难前问之，答若有违，则成边罪故。
四分云：若有难缘，如说戒中者，当二人、三人一时作羯磨，不得至四。僧祇：一和尚、一戒师、一众，得二三人并受；若二和尚共一戒师，二三人不得一众受。善见云：二三人一时受戒，一一同等。腊等时，不相作礼。
上已略明杂相，今正出众问法。
教授师至受者所，正敷坐具，坐已。语令敷坐具，为舒正四角，相对相及申手内。五分云：应安慰言：汝莫恐惧，须臾持汝著高胜处。
彼应取其衣钵舒示，寄此以为陶诱。前执五条，语言：此名安陀会衣。又指身所著者：此名郁多罗僧。执大衣已，语云：此衣名僧伽梨。萨婆多云此三衣名，一切外道所无，今示汝名相。
若依诸部，此处即为受衣钵者，或在众中戒师受者。四分无文。或受已方持者，亦随两存。并执钵已，言：此器名钵多罗。此衣钵是汝有不？彼答言：是！即便襆之，或加受法如前。
应语言：善男子谛听！今是至诚时。我今当问汝，汝随我问答。若不实者，当言不实，若实，言实。何以如此？由无始来欺诳圣贤，沉没生死。今欲舍虚妄，证真实法故，令汝实答。今问汝遮难，若不实答，徒自浪受。律云：犯遮难人，七佛一时为受，亦不得戒。
汝第一不犯边罪不？答言无者，语云：汝应不识此罪，谓曾受佛戒而犯淫、盗、杀、妄，作此四者，必不得受。今汝无耶？答言无者，又语云：汝若不识不解，不得妄答。
第二，汝不白衣时污净戒比丘尼不？答言：无。
第三，汝不白衣沙弥时，盗听他说戒、羯磨，诈作比丘不？答言：无。
第四，汝非曾作外道，来投受戒，后还作外道，今复重来不？答言：无。
第五，汝非五种黄门不？
答言无者，第六，汝非杀父不？第七，汝非杀母不？第八，汝非杀阿罗汉不？第九，汝非破僧不？第十，汝非恶心出佛身血不？
各各答言无者，第十一，汝非天子、阿修罗子，名为非人，变为人形而来受戒不？答言：无。
第十二，汝非诸龙畜等能变化者，变为人形而来受不？答言：无。
第十三，汝今身中不佩男女二形不？
答言无者，应赞言：善男子！已问难事。十三既无，戒可得受。
更问十遮。
汝今字谁？答言：某甲。
和尚字谁？答云：某甲。
年满二十不？答：满。
衣钵具足不？答：具。
父母听汝不？
汝不负债不？答：无。
汝非他贱人，佛不许度，汝不是奴不？答：无。
汝非官人不？答：无。
汝是丈夫不？答：是。
丈夫有如是病，癞、痈疽、白癞、干痟、颠狂，汝今有此诸病不？答言无者。
应复语云：汝无遮难，定得受也。如我今问汝，僧中亦当如是问。如汝向者答我，僧中亦当如是答。
应教起立，为正著七条，令威仪齐正，著履，揲坐具肩上，衣钵襆置手中。语令：汝此处立，我至僧中，为汝通请。若僧许可，我举手召汝，汝可即来。五分云：教著衣时，密如法视无重病不。种种随缘，广如彼述。或外律中于此受衣钵者。
七、单白入众。
律云：彼教授师还来至僧中，如常威仪，相去舒手相及处立。当作白：
大德僧听！彼某甲从和尚某甲求受具足戒。若僧时到，僧忍听。我已问竟，听将来。白如是。
白已，勿出僧中。若堂内者，至门限内，举手呼言：某甲来。彼来已，为捉衣钵。令至僧中，教礼僧足已，至戒师前，右膝著地，合掌。
八、正明乞戒。
彼教授师将衣钵付戒师已，为正衣服，安慰其心。恳恻至诚，仰凭清众，求哀乞戒。
语云：此戒法，唯佛出世，树立此法。秘故，胜故，不令俗人闻之。故六道之中唯人得受；犹含遮难，不得具受。汝今既无，甚是净器。当深心乞戒，须臾之间入三宝数；若轻浮心，戒不可得。如是随时作之，律、论广述。
但乞戒由汝自心。但未晓方轨，阶渐无由，故佛教我为汝称述，应逐我语。
大德僧听！我某甲从和尚某甲求受具足戒。我某甲今从众僧乞受具足戒，某甲为和尚。愿僧拔济我，慈愍故！。
九、戒师白和法。
彼应白言：大德僧听！此某甲从和尚某甲求受具足戒。此某甲今从众僧乞受具足戒，某甲为和尚。若僧时到，僧忍听。我问诸难事。白如是。
问：戒师作白和僧，教授无者？
答：羯磨对僧问难，先不差之，故后须和。教授已被僧差，奉命令问，何须更和？又在屏处，不对众问。
问：戒师不差，教授独差者？
答：教授师出众问难，不差无由辄问。羯磨众中而问，故不须差。更有料简，如义钞说。
十、正明对问。
律直问十三难事，无有前缘。今时相传，前问衣钵，还如教授示四种异名已，应语言：善男子听，今是真诚时，实语时。今随所问汝，汝当随实答。僧祇云：汝若不实答，便欺诳诸天魔梵、沙门、婆罗门、诸天世人，亦欺诳如来及以众僧，自得大罪。今问汝十三难事，同前教授师所问。但众僧恐屏处有滥，故对大众一一问汝。汝还依彼答，一一答我。
汝不犯边罪不？
汝不犯净行比丘尼不？
汝非贼心受戒不？
汝非破内外道不？
汝非黄门不？
汝非杀父不？
汝非杀母不？
汝非杀阿罗汉不？
汝非破僧不？
汝非出佛身血不？
汝非非人不？
汝非畜生不？
汝非二形不？
并答言无者。
汝字何等？
和尚字谁？
年满二十未？
三衣钵具不？
父母听汝不？
汝不负债不？
汝非奴不？
汝非官人不？
汝是丈夫不？
丈夫有如是病，癞、痈疽、白癞、干痟、颠狂病，汝今有如是病不？
大段第二，正明受体。
若至此时，正须广张示导发戒正宗。不得但言起上品心，则受者知何是上品？徒自枉问。今薄示相貌，临事未必诵文。
应语言：善男子！汝遮难并无，众僧同庆，当与汝戒。但深戒上善，广周法界。当发上品心，可得上法，如前缘中。今受此戒，为趣泥洹果，向三解脱门，成就三聚戒，令正法久住等，此名上品心。
次为开广汝怀者。由尘沙戒法，注汝身中，终不以报得身心而得容受。应发心作虚空器量身，方得受法界善法。故论云：若此戒法有形色者，当入汝身，作天崩地裂之声；由是非色法故，令汝不觉。汝当发惊悚意，发上品殷重心。今为汝作羯磨圣法，此是如来所制，发得尘沙法界善法，注汝身心。汝须知之。
应告僧言：大众慈悲，布施其戒，同心共秉，愿勿异缘，令他不得。应四顾望之，不令非别之相，有者唤令如法，告言众僧听作羯磨。
大德僧听！此某甲从和尚某甲求受具足戒。此某甲今从众僧乞受具足戒，某甲为和尚。某甲自说清净，无诸难事，年满二十，三衣钵具。若僧时到，僧忍听。授某甲具足戒，某甲为和尚。白如是。
作白已，问僧：成就不？乃至羯磨中第一、第二、第三，亦如是问。此僧祇文。准此，僧中知法者，答言：成就！
十诵：因为他受戒，或睡、入定、闹语、阓乱等，佛言不成受戒。羯磨时，当一心听，莫余觉、余思惟。应敬重法。当思惟心心相续忆念。应分别言是第一羯磨，乃至第三；不说，得罪。
又应语受者言：已作白已，僧皆随喜。今作羯磨，应动彼戒法。莫令心沈举，当用心承仰。又白僧言：当听羯磨。
大德僧听！此某甲从和尚某甲求受具足戒。此某甲今从众僧乞受具足戒，某甲为和尚。某甲自说清净，无诸难事，年满二十，三衣钵具。僧今授某甲具足戒，某甲为和尚。谁诸长老忍僧与某甲受具足戒，某甲为和尚者默然，谁不忍者说。
此是初羯磨。问僧成就不？
告受者言：已作初羯磨，僧皆默可。今十方法界善法，并皆动转。当起欣心，勿纵怠意。次作二羯磨，如上问已。
告受者言：已作二羯磨法，僧并和合。今十方法界善法，并举集空中。至第三羯磨竟时，当法界功德入汝身心。余一羯磨在，汝当发身总虚空界，心缘救摄三有众生，并欲护持三世佛法。直依此语，不同上广。仍白僧言：愿僧同时慈济前生，同共合掌佐助，举此羯磨。便即作之，乃至是事如是持已。
若多人、一人，即须随竟，记其时节。
四分云：有新受戒者，不及后安居，便数为岁，佛言：不尔。有者，应和尚、阇梨教授时节，云若冬，若春，若夏，若干日月，若食前、食后，乃至量影。应预将一尺木，至受讫，日中竖之，记其影头，卧尺量之，计为尺寸，以为常法。
善见云：受戒已，立取脚，随身量影，示春冬时，众数多少，后说四依、四重等。
若受人多者，但有受竟，在僧下坐。乃至一切作已，方总集上座前，同时为说随相。不必戒师。
问：此新受戒人，相同界外来者，何不重和？答：非是外来，当处新起。
次明说相。据理随师具学，何独此四？为缘起有过，且制四根本，若毁非用；余篇枝条，忏复僧数。意在此也。
应告之云：善男子！汝受戒已，必谨奉持。若但有受，无持心者，受戒不得，空愿无益。宁起行用，不须愿求。经论如此。但佛世难值，正法难闻，人身难得，奉戒者难。故上品高达，能受能持，修道会圣；下品小人，能受能破，心无惭愧，现世恶名，不消利养，死入恶道；中品之徒，善不自发，望上而学，可准下流耶？若遂鄙怀，毁破佛戒，不如不受。必须依佛正教，顺受随学，五夏已来专于律部。若达持犯，办比丘事，修定习慧，会正可期。自此已外，杂学言说，污染净戒，定慧无由生者，佛则不许。故律云：若师阙教授，当余处学，为长益沙门果故。
然后依文为说相也。
次为受衣钵坐具。
若沙弥时说净长衣钵者，更请施主，总将说净。若沙弥时不说，则已犯长。应令将舍，作吉罗忏，然后说净。并和尚委示之。
次授六念。
第一、念知日月。应言今朝白月一日至十五日。以纯大故，不云大小。若黑月，有大小故，须两分之，今朝黑月大，一日至十五日。或云今黑月小，一日至十四日。此谓识去布萨远近，出家日月法式如此。
若据律文，为俗人问，令使识知；若入聚落，先知日月数法。准此方土，不论黑白，若答俗人，唯得通相云：正月小，今是某日。此则道俗通知为允。
第二、念知食处。于中有三。
若全不受请者云我今自食己食，有言食僧常食，有言我常乞食。
若不受请者，云：我今自食，无请处。又云：我今食僧食，无请处。又云：我今乞食，无请处。
若有请者，有背、不背。
应云：今有请处，念自去。
若背者：今有某缘得背请。今日有多请，自受一请，余者施与长老，在某处。我某甲，今朝檀越施我正食，回施比丘某甲。檀越于我不计，我得自恣食。
第三、知受戒时夏腊。云：我于某年、月、日、某时，一尺木若干影时，受具。我今无夏。后若有者，随夏言之。
第四、知衣钵有无受净等。应云：我三衣钵具，有长已说净。
第五、念同别食。云：我今依众食。云：我今有某缘，应别众食。广如随相。
第六、念康羸。云：我无病，堪行道。
僧祇云：受戒已，要畜漉水袋、应法澡罐等。如随相中。
五分：新受戒者，必令诵戒；恐心退者，未可亦得。
善见云：佛度比丘已，有三衣、钵盂、坐具、漉水袋、针线、斧子八事随身。
四分云：为比丘与外道相滥，佛令问何时，何月，何和尚、阇梨等。即知佛法与外道俗人有异，勘问知非贼住。
时有三时：从十二月十六日至四月十五日，为春；从四月十六日至八月十五日，为夏；从八月十六日至十二月十五日，为冬。月有黑、白、大、小不同。受戒已，抄出与之。
二、明舍戒者。
四分云：若不乐梵行者，听舍戒还家。若复欲于佛法修清净行者，还听出家受大戒。增一阿含：开七反舍戒，过此非法。
十诵、伽论：尼无舍戒更得受具。
问：若无重出家，何故开舍？
答：一、为不成波罗夷故；二、为来去无障。比丘建立义强，故开七反。尼有一义，令在俗无过，不生讥丑过失。广如彼部。
佛法增益广大，寔由师徒相摄。互相敦遇，财法两济。日积业深、行久德固者，皆赖斯矣。
比玄教陵迟，慧风掩扇，俗怀侮慢，道出非法。并由师无率诱之心，资阙奉行之志。二彼相舍，妄流鄙境。欲令光道，焉可得乎！
故拯倒悬之急，授以安危之方。幸敬而行之，则永无法灭。
就中：初明弟子依止，后明二师摄受。
初中分二：初明师、弟名相，后明依止法。
问：云何名师、和尚、阇梨？
答：此无正翻。善见云：无罪，见罪诃责，是名我师。共于善法中教授令知故，是我阇梨。论、传云：和尚者，外国语。此云知有罪、知无罪，是名和尚。四分律弟子诃责和尚中，亦同。明了论正本云优波陀诃，翻为依学，依此人学戒、定、慧故，即和尚是也，方土音异耳。相传云，和尚为力生，阇梨为正行，未见经论。杂含中，外道亦号师为和尚。
弟子者，学在我后，名之为弟；解从我生，名之为子。
次总相摄。
尸迦罗越六方礼经：弟子事师有五事：一、当敬难之；二、当念其恩；三、所有言教随之；四、思念不厌；五、从后称誉之。师教弟子，亦有五事：一、当令疾知；二、令胜他人弟子；三、令知已不忘；四、有疑悉解；五、欲令智慧胜师。
僧祇：师度弟子者，不得为供给自己故度人出家者，得罪。当使彼人因我度故，修诸善法，得成道果。
四分云：和尚看弟子，当如儿意；弟子看和尚，当如父想。准此儿想，应具四心：一、匠成训诲；二、慈念；三、矜爱；四、摄以衣食。如父想者，亦具四心：一、亲爱；二、敬顺；三、畏难；四、尊重。敬养侍接，如臣子之事君父。故律云：如是展转相敬重，相瞻视，能令正法便得久住，增益广大。
二、明依止法。先明应法，二明正行。
初中。言得不依止者，八人。
四分六种：一、乐静；二、守护住处；三、有病；四、看病；五、满五岁已上，行德成就；六、自有智行，住处无胜己者。
七、饥俭世无食。十诵云：若恐饿死，当于日日见和尚处住。恐不得者，若五日、十五日，若二由旬半，若至自恣时，一一随缘，如上来见和尚。
八、行道称意所。五分：诸比丘各勤修道，无人与依止，当于众中上座大德心生依止，敬如师法而住。
二、须依止人十种。
四分云：一、和尚命终；二、和尚休道；三、和尚决意出界；四、和尚舍畜众；五、弟子缘离他方；六、弟子不乐住处，更求胜缘；七、未满五夏。
八、不谙教网。文云：若愚痴无智者，尽形寿依止。此约行教明之。十诵：受戒多岁，不知五法，尽形依止：一、不知犯，二、不知不犯，三、不知轻，四、不知重，五、不诵广戒通利。毗尼母云：若百腊不知法者，应从十腊者依止。僧祇中四法：不善知毗尼，不能自立，不能立他，尽形依止。
九、或愚或智。愚谓性戾痴慢，数犯众罪。智谓犯已即知，依法忏洗，志非贞正，依止于他。
十、不诵戒本。毗尼母：不诵戒人，若故不诵，先诵后忘，根钝诵不得者，此三人不得离依止。
前之七人，未满五夏，故须依止；若满，不须。后之三人，位过五夏，要行德兼备，便息依他。
然五岁失依止，约教相而言。据其自行，终须师诲。律云：五分法身成立，方离依止。更通诸教，佛亦有师，所谓法也。如是广说。
二、明依止正行。
分二：一、七种共行法；二、三种别行法。
初中，七法者：
一、众僧与师作治罚，弟子于中当如法料理，令和尚顺从于僧。设作，令如法不违逆，求除罪，令僧疾与解罪。
二、若和尚犯僧残，弟子当如法劝化，令其发露已，为集僧，作覆藏、六夜、出罪等。
三、和尚得病，弟子当瞻视，若令余人看，乃至差，若命终。
四、和尚不乐住处，弟子当自移，若教人移。僧祇：能说出家修梵行、无上沙门果，虽无衣食，弟子尽寿不应离和尚。若欲游方者，和尚应送；若老病，应嘱人。当教云汝可游方，多有功德，礼诸塔庙，见好徒众，多所见闻。我不老者，亦复欲去等。
五、和尚有疑事，弟子当以法以律，如法教除。
六、若恶见生，弟子教令舍恶见，住善见。
七、弟子当以二事将护。法护者，应教增戒、增心、增慧，学问诵经；二、衣食护者，当与衣食医药，随力所堪为办。
此七种法，诸部多同。僧祇：和尚、阇梨有非法事，弟子不得粗语如教诫法，应软语谏师应作是，不应作是。若和尚不受语者，应舍远去。若依止师，当持衣钵出界一宿还。若和尚能除贪等三毒，此名醍醐最上最胜。不得离之。余广如后。
五分中：若师犯僧残，求僧乞羯磨，弟子应扫洒，敷座，集僧，求羯磨人。
二、明别行法三种。
一、白事离过者。
律云：凡作事者，应具修威仪，合掌白师取进不。若欲外行者，师以八事量宜，谓同伴、去处、营事也，三种交络，是非作句。唯同伴是好人，去处无过，营事非恶，方令去也。
五分：欲行前，要先二三日中，白师令知。唯除大小便、用杨枝，不白。
十诵中：一切所作，皆须白师，唯除礼佛、法、僧。余同五分。若弟子辞师行，云当至某城邑某聚落某甲舍。非时白中亦尔。当量行伴，知于布萨、羯磨、法事会座，如法者得去。不受语辄往，明相出时结罪。
僧祇：不白师，得取与半条线、半食。若为纫，一条线，不白，得罪。有剃发师来，和尚不在，当白长老比丘。师后来时，还说前缘。余事准此。
若弟子大施者，师量弟子持戒、诵习、行道者，应语言：此三衣、钵、具、漉囊等，出家人应须，不得舍之。若有余者，告云：此施非坚法，汝依是得资身行道，不必须舍。若言我自有得处者，听。若欲远行，不得临行乃白，应一月、半月前预白，令师筹量。若不能一一白师，当通白。欲作染衣事亦同得。
善见：弟子随师行，不得去师七尺，不应蹋师影。离是应白知。
四分多种：或出界，或与他物，或受他物，及佐助众事，并须白师。
二、受法者。
四分云：彼清旦入和尚房中，受诵经法，问义。广如依止中。
三、报恩法。
四分云：清旦入房，除小便器，白时到等。应日别朝、中、日暮三时问讯和尚，执作二事，劳苦不得辞设。广说具四纸余文，必须别抄依用。一则自调我慢，二则报恩供养，三则护法住持，正法久住也。
僧祇云：弟子晨起，先右脚入和尚户已，头面礼足问安眠不。余同四分。
十诵：若浴和尚，先洗脚，次髀，乃至胸背。若病，先用和尚物，无者自用，若从他求。日三时教弟子云：莫近恶知识、恶人为伴。
弟子若病，虽有人看，而须日别三往，语看病者莫疲厌，此事佛所赞叹。
杂含云：若比丘不谄幻伪、不欺诳，信心、惭愧、精勤、正念，心存远离，深敬戒律，顾沙门行，志崇涅槃，为法出家，如是比丘，应当敬授。由能修梵行，能自建立故。
大门第二，明二师摄受法。其和尚摄行与依止大同，合而明之。就依止法七门。
一、依止意者。
新受戒者，创入佛法，万事无知，动便违教。若不假师导，进诱心神，法身慧命，将何所托？故律中制，未满五岁及满五夏愚痴者，令依止有德。使咨承法训，匠成己益。
二、明得无师时节。
律中开洗足、饮水已，说依止。
十诵：无好师，听五六夜；有好师，乃至一夜不依止，得罪。
摩得伽：至他所，不相谙委，听二三日选择。此律亦尔。
五百问云：若不依止，饮水，食饭，坐卧床席，日日犯盗。若经十夏不诵戒者，罪同不依止。
三、简师德。因明诸师不同。
四分：五种：一、出家阇梨，所依得出家者；二、受戒阇梨，受戒时作羯磨者；三、教授阇梨，教授威仪者；四、受经阇梨，所从受经，若说义，乃至四句偈也；五、依止阇梨，乃至依止住一宿也。和尚者，从受得戒者是。和尚等者，多己十岁。阿阇梨等者，多己五岁，除依止。
若准此文，四种阇梨，要多己五岁，方号阇梨。余未满者，虽从受诵，未沾胜名。若准九岁和尚，得戒，得罪，此虽未满，得名何损？
又上四阇梨，不得摄人而替依止、和尚处。由一席作法，非通始终。若作师者，更须请法。
律中，二师行德三种：一、简年十岁已上；二、须具智慧；三、能勤教授弟子。有七种共行法，更相摄养，如和尚法中。
摩得伽云：凡欲依止人者，当好量宜，能长善法者。及问余人此比丘戒德何似？能教诫不？眷属复何似？无有诤讼不？若都无者，然后依止。
僧祇：不得趣尔请依止。成就五法：一、爱念，二、恭敬，三、惭，四、愧，五、乐住。
四分：诸比丘辄尔依止，不能长益沙门道行，佛令选择取依止。即师有破戒、见、威仪等，并不合为依止。因二岁比丘，将一岁弟子往佛所，佛诃责云：汝身未断乳，应受人教授，云何教人耶？若师有非法，听余人诱将弟子去。
五百问云：其师无非法，而诱将沙弥去，犯重。因说老病比丘死缘。
善见云：若不解律，但解经论，不得度沙弥及依止。僧祇：成就四法，名为持律。谓知有罪，知无罪，知轻，知重。下至知二部律，得作和尚。
三千威仪多有请二师方法，及摄受共行之仪。
四、明请师法。
律中：由和尚命终，无人教授，多坏威仪。听有依止，如上和尚法。令法倍增，增益流布。
僧祇亦得名师为尊。请文云：大德一心念！我某甲比丘今请大德为依止阿阇梨，愿大德为我作依止阿阇梨，我依大德故，得如法住。。彼言：可尔！与汝依止，汝莫放逸。
五分云：我当受尊教诫，不者不成。先不相识者，应问和尚、阇梨名字，先住何处，诵何经等；若不如法，应语云汝不识我，我不识汝，汝可往识汝处受依止；若疑，应语小住，六宿观之，合意为受。若依止师不答许可者，不成。
四分云：彼遣使受依止，遣使与依止，皆不成。
五、师摄受法。大同前法。
僧祇云：日别三时，教三藏教法。不能广者，下至略知戒经轻重、阴界入义。若受经时、共诵时、坐禅时，即名教授。若不尔者，下至云莫放逸。
准此以明，今听讲、禅、斋，初学者并令依止。每日教诫，过成繁重。不行不诵，徒设何益？
凡请师法，前已明之。今重论意有四：一、作请彼摄我，我当依彼慈念矜济；二、取道法资神，乞令教授，行成智立；三、自申己意，我能依止，爱敬如父；四、能遵奉供养，惭、愧二法在心。必具此四，可得请他。违此悠悠，徒费无办。
比有大德，多人望重，每岁春末，受戒者多。一坐之间，人来投请为和尚者，或十、二十。及至下座，独己萧然，此则元无两摄。成师之义，略同野马；极而言之，受同阳焰。
杂含云：五缘令如来正法沉没：若比丘于大师所，不敬、不重，不下意、供养、依止故。反此，则法律不退。
五分：二师亦不得以小事留弟子住。若于白衣前出鄙拙言，应令觉知。广如第二十三卷。
善见：和尚多有弟子，留一人供给，余者随意令读诵。
僧祇：弟子为王难，师必须经理。若贼抄掠等，觅钱救赎。不者，获罪。
今次明老弟子法。
十诵：大比丘从小比丘受依止，得一切供养，如小事大。唯除礼足，余尽应作。
僧祇：一切供给，除礼足、按摩。若病时，亦得按摩。应教二部戒律，阴界入、十二因缘等义。虽复百岁，应依止十岁持戒比丘，下至知二部律者。晨起问讯，为出大小行器，如弟子事师法。
六、明治罚、诃责法分四：
初、明合诃之法；二、依法诃诫；三、不应之失；四、辞师出离。
初中。四分有十五种。谓：无惭，无愧，不受教，作非威仪，不恭敬，难与语，恶人为友，好往淫女家、妇女家、大童女家、黄门家、比丘尼精舍、式叉尼、沙弥尼精舍，好往看龟鳖。律文如此。今所犯者，未必如文。但有过者，准合依罚。置而不问，师得重罪。
善戒经云：不驱谪罚弟子，重于屠儿、旃陀罗等。由此人不坏正法，不定堕三恶道；畜恶弟子，令多众生作诸苦业，必生恶道。又为名闻利养故畜徒众，是邪见人，名魔弟子。五百问云：有师不教弟子，因破戒故，后堕龙中，还思本缘，反来害师。广如彼说。
问：为具五过方诃，为一一随犯而诃？
答：随犯即诃，方能行成。又若作此过，虽犯小罪，情无惭耻，理合诃责。若心恒谨摄，脱误而犯，情过可通，量时而用，不必诃止。
杂含云：年少比丘不闲法律，凡所施为，受纳衣食，贪迷纵逐，转向于死，或同死苦。舍戒还俗，损正法律，谓同死苦。犯正法律，不识罪相，不知除罪，谓同死苦。是故比丘应勤学法律。
二、明诃责法。
凡欲责他，先自量己内心喜怒。若有嫌恨，但自抑忍。火从内发，先自焚身。若怀慈济，又量过轻重。又依诃辞进退，前出其过，使知非法。依过顺诃，心伏从顺。若过浅重诃、罪深轻责，或随愤怒，任纵丑辞：此乃随心处断，未准圣旨，本非相利，师训不成。宜停俗鄙怀，依出道清过。内怀慈育，外现威严，苦言切勒，令其改革。
依律五法次罪责之。四分云：弟子不承事和尚，佛令五事诃责：一、我今诃责汝，汝去；二、莫入我房；三、莫为我作使；四、莫至我所；五、不与汝语。
自三世佛教，每诸治罚，但有折伏诃责，本无杖打人法。比见大德众主，内无道分可承，不思无德摄他，专行考楚。或对大众，或复房中，缚束悬首，非分治打。便引涅槃三子之喻。此未达教。然彼经由住一子地悲故，心无差降，得行此罚。即涅槃云勿杀勿行杖等，此言何指？不知通解，辄妄引文。纵引严师，此乃引喻，不关正文。
如摄论言菩萨得净心地，得无分别智，方便具行杀生等十事，无染浊过失等。今时杖治弟子者，咸起瞋毒，勇愤奋发，自重轻他，故加彼苦。若准涅槃恕己可为喻，则针刺不能忍之。
又有愚师引净度经三百福罚。此乃伪经人造，智者共非。纵如彼经，不起三毒者，得依而福罚。今顺己烦恼，何得妄依？
律中，瞋心诃责，尚自犯罪。乃至畜生不得杖拟，何况杖人？
地持论中，上犯罚黜，中犯折伏，下犯诃责。亦无杖治。
大集云：若打骂破戒、无戒、袈裟著身、剃头者，罪同出万亿佛身血。若作四重，不听在寺，不同僧事。若谪罚者，于道退落，必入阿鼻。何以故？此人必速入涅槃。故不应打骂。准此以明，则自知位地，生报冥然，滥自欺枉，可悲之深。广如彼经。
僧祇：若师诃责弟子不受者，当语知事人断食。若凶恶者，师自远去。若依止弟子，师应出界一宿还。若弟子有过，和尚为弟子忏谢诸人云：乃至凡夫愚痴，何能无过？此小儿晚学，实有此罪。当教敕不作。如是悦众意。
三、明诃责非法。
四分云：尽形诃责，竟安居诃责，诃责病人，或不唤来现前，不出其过而诃责等，并成非法。若被治未相忏谢，而受供给依止等。或被余轻诃，而不为和尚、阇梨及余比丘等执事劳役者，得罪。
僧祇：若与共行弟子、依止弟子衣已，不可教诫，为折伏故夺。后折伏已，还与无罪。若与衣时言汝此处住，若适我意，为受经者，与汝，后不顺上意，夺者无犯。
十诵：若欲折伏，剥衣裸形可羞。佛言：不应小事折伏沙弥。若折伏，留一衣。
四、明辞谢法。
十诵云：比丘、沙弥得和尚，知不能增长善法者，应白师言：持我付嘱某甲比丘。师应筹量彼比丘，教化弟子何似，其众僧复何似。好者应付之；知不具足，更付余师。若和尚不好，当舍去。和尚有四种：与法不与食，应住；与食不与法，不应住；法食俱与，应住；法食俱不与，不应住，不问若昼若夜，应舍去。阿阇梨亦尔。
僧祇大同，有苦乐住别。若师令作非法事，唤女来，取酒来，应软语云：我闻佛言：如是非法事，不应作。第二十八、九卷中多有行法，须者看之。
五百问事：若弟子师命令贩卖，作诸非法，得舍远去。
四分：若弟子被师诃责，令余比丘为将顺故，于和尚、阇梨所调和，令早受忏。应知折伏柔和，知时而受。律云：应向二师具修威仪，合掌云：大德和尚！我今忏悔，更不复作。若不听者，当更日三时忏悔如上。犹不许者，当下意随顺，求方便解其所犯。若下意无有违逆，求解其过，二师当受；不受者，如法治。若知不长益，令余人诱将去。若弟子见和尚五种非法，应忏谢而去。白和尚言：我如法，和尚不知；我不如法，和尚不知；我犯戒，和尚舍不教诃；若犯，亦不知；若犯而忏者，亦不知。
问：前共行法，令弟子摄和尚，今诸律中云何辞去？
答：上言摄者，据初虽有过，弟子谏喻，有可从遂。今谏而不受，无同法义，故须去也。
僧祇云：若师受谏者，言弟子！汝须早语我，我无所知，即承用之。若师言汝若谏我，我则是汝，汝则是我，依前二师，方便而去。
七、明失师法。
和尚一种，无相失义。或可无德，更依止他。以依得戒，无再请法。依止阇梨，事须详正，有三不同：一、请师法；二、相依住法；三、请教授法。
次明失是非者。
若师被僧治罚，不失依止，谓不失请法、相依住法，失请教授法。以师有过，行法在己，弟子无义得请，令师得罪。以夺三十五事中不得受人依止者，谓授他教诫，亦是被治人不合作依止。若弟子被僧治不失者，三种不失，欲令师僧教诫弟子，顺从于僧，疾疾为解，开无随顺罪。
律中，二师及弟子互一人决意出界外宿，即日还，失依止者，失下二依法，不失请师法。若还，不须更请师，但生请法、相依，便有法起。广有是非，如律、大疏。
四分云多种：一、死；二、远去；三、休道；四、犯重；五、师得诃责；六、入戒场上；七、满五夏；八、见本和尚；九、还来和尚目下住。若约教，失依止。
出要律仪云：是憍萨罗国语。六卷泥洹云：布萨者，长养。二义：一、清净戒住，二、增长功德。
杂含云布萨陀婆。若正本音优补陀婆，优言断，补陀婆言增长。国语不同。亦呼为集，为知，为宜，为同，为共住，为转，为常也。
三千威仪云：布萨者，秦言净住，义言长养，又言和合也。
俱舍论名八戒云布萨护也。
明了言：在心名护，在身口名戒也。
律云：布萨法一处，名布萨犍度。即说戒也。
说戒仪轨，佛法大纲；摄持正、像，匡维众法。
然凡情易满，见无深重，稀作钦贵，数为贱薄。比虽行此法，多生慢怠，良由日染屡闻，便随心轻昧。以此论情，情可知矣。
昔齐文宣王撰在家布萨仪，普照沙门、道安开士撰出家布萨法，并行于世。但意解不同，心相各别，直得承用，文据莫凭。今求以经意，参以所闻，粗重撰次，备如后列。
然生居像末，法就浇漓。若不共相敦遇，终无成办之益。故先引劝勉，后便文证。
善见云：云何得知正法久住？若说戒法不坏是。
摩得伽云：布萨者，舍诸恶不善法，及诸烦恼有爱，证得白法，究竟梵行事，故名也。又云：半月半月自观身，从前半月至今半月中间不犯戒耶？若有犯者，于同意所忏悔。
毗尼母：清净者，名布萨义。
就中分二：初僧，后别。
初中分四：一、时节不同；二、杂法众具；三、正说仪轨；四、略说杂法。
初中五种：一、十四、十五、十六三日不同；二、食前、食后；三、若昼、若夜；四、若增、若减；五、时与非时。前三出十诵文。
四分中，三日说戒，如上列也。又云：布萨日应说。
五分云：八日、十四日说法，十五日布萨。
僧祇：食前亦得；而不得晨起布萨，得罪，以后来比丘不闻故。
四分：为外界斗诤比丘来，佛令增减说戒。若知于十四日来，十三日前说；若十五日来，十四日说。若已入界，当令入浴，界内比丘出界而说。若不得者，白僧言：今不得说，后十五日当说。又不去者，更增至十五日。若不去，强和合说。
但明二度，不云三度。至三必须同说。亦无三度不说，法灭之文，伪传于久。律云拘睒弥国六年不说，佛尚在世。何妨一国斗诤，不得安乐，不阶圣果，名为法灭？律中，阿难疑高胜比丘犯盗，经六布萨，不与同法。僧祇，相嫌，二十年不说戒等。
四分：斗诤来久，不得说戒；今暂和合，须非时说，随何日诤灭，即日和说。以僧具六和，戒、见、利、身、口、意等。今不同见、戒，则无僧义，不成和合清净僧法故。
二、明杂法众具。
五分：布萨时，不时集，妨行道，佛令作时节。如前集僧中。
十诵云：行筹者，为檀越问，僧不知数，佛令行筹。不知沙弥数，行筹数之。若人施布萨物，沙弥亦得。虽不往布萨羯磨处，由受筹故。四分：为受供行筹，通沙弥也；若未受十戒，亦得受筹，以同受供故。如涅槃云：虽未受十戒，已堕僧数。若请僧次，理无别他。
五分：筹极短并五指，极长拳一肘，极粗不过小指，极细不得减箸。有客来不知，行筹收取数之。一人行，一人收，乃至收已，数之。知数已，唱言：比丘若干，沙弥若干，出家人和合若干人。
四分云听行舍罗，此云筹也。
五分：若白衣以花散高座比丘，佛开之。比丘不得。若白衣散花堕比丘身衣上，当拂去；落高座上，无苦。比丘欲庄严说戒堂，悬缯，散花，佛皆听之。
僧祇：若欲诵时，当先净洗手已，捉筹。若有香汁，浴之亦得。余人欲捉筹者，亦复如是。诵毗尼时，杂碎文句数难持，听作筹数之：一者，五百；二者，七百。若布萨日，扫塔僧院，使人泥治，香汁洒地，散香花，然灯火。谁应咒愿、诵戒、行筹，并预办之。
四分云：年少比丘应具水瓶、灯火等具，上座应处分。
僧祇云：若诵戒时，应诵二部律；无者，应诵一部。若上座、次座应诵；无者，乃至能诵者诵。为未受具人说五篇名，得罪。准四分，得语一切犯者得突吉罗。若说时，不得覆头、覆肩；应脱革屣，偏袒右肩行筹。其受筹者亦尔。先行受具人筹，后行沙弥筹已，唱法如五分。
五分云：上座应说戒；持律者作羯磨。说戒座上，眠睡，反抄衣，叉腰，著革屣，或卧，或倚，不恭敬等，并得小罪。若上座说戒忘，应授；犹忘，再授；更忘，应差人续次诵之。不得重诵。若诸缘事起者，明日布萨。诸羯磨法，并在说戒前作，以是摄僧法故。应直说戒，不得歌咏声。至八日、十四日说法时，白衣闻法欢喜布施者，受之。令维那咒愿。十五日布萨时，尼来请教诫，乃至上座告云莫放逸等，如后所说。
四分：开歌咏声诵戒。此是五分废教。
十诵云：知布萨法者，尽应供养，不者得罪；以无佛时，是人补处故。说戒人先当暗诵令利，莫僧中说时错谬。
三、正明说仪。
此门布置，据律不具。今行事者，通取诸部共成一法。而诸家安设，各有不同，今取普照、道安二师为本。余则引律诚文，删补取中。
一、前须处所。中国布萨有说戒堂，至时便赴。此无别所，多在讲、食两堂。
理须准承，通皆席地。中国有用绳床，类多以草布地，所以有尼师坛者，皆为舒于草上。此间古者有床，大夫已上，时复施安；降斯已下，亦皆席地。东晋之后，床事始盛。
今寺所设，率多床座，亦得双用。然于本事行时，多有不便。随处量法。
二、众具者。律中，舍罗、灯火、水瓶、坐具等，年少比丘先须办之。花香庄严，准前早办。
三、于说戒日，上座白僧令知。今时维那打静告白言：大德僧听！今黑月十四日，众僧和合于某时某处说戒布萨。余如众网中。
四、鸣钟集僧。不局沙弥，并须入堂。若沙弥有缘，依法与欲，后须数筹。若犹有闻、疑之相，尽界求觅唤之；若无有相，依法而作。
沙弥、大僧二处各说戒者，鸣钟之时，各集二处。应说闻钟偈。增一阿含云：降伏魔力怨，除结尽无余；露地击犍槌，比丘闻当集。诸欲闻法人，度流生死海；闻此妙响音，尽当云集此。
次入堂时，便合掌恭摄致礼。说偈言：持戒清净如满月，身口皎洁无瑕秽，大众和合无违诤，尔乃可得同布萨。说已，各依位随次而坐，如上五分恭敬具仪。此是极教所遗，摄僧根本之教，不比寻常诸余法事。
五、明供具。若有沙弥、净人，教令摘花、香水，槃檠、钵贮，五器、三器，共花盘交错，罗列堂中。若在冬时，或无花月，当具䌽花，以物席地。僧中布设，并香炉、筹案，高座众具，并令严正，使有可观。
六、明维那行事。
应年少比丘三五人助办所须，各具修威仪。维那取香水及汤，次第洗手已。持水汤至上座前，互跪，盥上座掌已。取筹浴之，各说偈言：罗汉圣僧集，凡夫众和合，香汤浴净筹，布萨度众生。若上座老年，或不解时事者，维那自浴筹已。
余有净水香汤，随多随少，各取行之。令一年少比丘将水行之，各说偈言：八功德水净诸尘，盥掌去垢心无染。执持禁戒无缺犯，一切众生亦如是。
依安师古法：应左手执手巾上，右手持下行之。维那执筹唱白者，令余人行之。及香汤、净巾亦尔。
又令一人持香汤行之，各说偈言：香水熏沐澡诸垢，法身具足五分充。般若圆照解脱满，群生同会法界融。
此之二偈，各至座前说之。不得一时也。
又水汤二物但得盥掌，本无漱口之事。往往有之，自出愚叟。
其维那浴筹已。至上座前打静处立，左手捉筹，右手捉打静椎。其柄亦须香水净已。打静法，如杂品中。
当举手打一下，告云：大德僧听！众中谁小，小者收护。。有云并供养、收筹者。
又打一下，唱云：大德僧听！外有清净大沙门入。三说之。
有解云：大沙门者，宾头卢也。准律，恐不集者，更相检校，故作法命之，不局贤圣。
有云：前加一白，未受具者出等。四分：说戒不得妄驱沙弥。以戒本，说戒人自唱令出。若依僧祇三律，维那在前唱出。故彼戒本云，说戒者言未受戒者已出等。若高座诵外宗戒本，维那依前唱出。
不须道及不清净者出。以言中所嘱，事在高座序中。或自发露，便应说戒。
如是唱讫。又打静言：大德僧听！此众中小者已收护。未受具已出。外清净大沙门已入。内外寂静，无诸难事，堪可行筹广作布萨。我某甲比丘为僧行筹作布萨事。僧当一心念作布萨，愿上中下座各次第如法受筹。三说已，云：并受嘱授人筹。
便来至上座前，互跪授之；上座即偏袒，互跪合掌。诸僧一时随上座仪式。上座说偈言：金刚无碍解脱筹，难得难遇如今果。我今顶戴欢喜受，一切众生亦如是。说已，受取，两手擎而顶戴之；或可受已，顶戴说偈。
彼后收筹者，至上座前，亦同威仪。当还筹时，复说偈言具足清净受此筹，具足清净还此筹。坚固喜舍无缺犯，一切众生亦如是，便还他筹。不得复座，待供养已。
如是展转乃至大僧讫。收筹者来至上座所，授之。上座取已，便数知之。
维那复来打静一下云：次行沙弥筹。三说已。有沙弥者，径往坐处行之，并取嘱授者。乃至僧中一遍通告云沙弥筹，或有大僧将欲来者。如是收已，依前付数。
维那复至上座所，互跪取数时，上座当告云：僧有若干，沙弥若干，都合若干。
维那即起打静云：大德僧听！此一住处一布萨，大僧若干，沙弥若干，都合若干人。各于佛法中清净出家，和合布萨。上顺佛教，中报四恩，下为含识。各诵经中清净妙偈。僧祇说云：清净如满月，清净得布萨；身口业清净，尔乃应布萨。
若沙弥别处说戒，如后别法。
七、明请说戒师。
佛令上座说戒。纵前已别差，终须前请。
应至上座前，具修威仪，互跪已，合掌白言：大德慈悲，为僧说戒。若堪说者：此说戒事，正当我作。便即唱之。若不堪者云：但此说戒，任当某甲；但为老病，言辞浊钝，恐恼众僧，令次座说。即至次座，亦如前请。若辞不说者，应至上座，云：次座亦辞不堪。上座先预知有诵利者，应语维那至某甲所，云：僧差说戒。
彼至前所，具述已，还至打静所，陈告之。若次座不堪，不须次第问下；准上僧祇，但得次座也。彼应告僧言：大德僧听！僧差律师某甲为僧诵律，梵音某甲，律师升高座。
彼应具仪至僧中，四面礼僧已，互跪白言：小比丘某甲稽首和南，敬白众僧。僧差诵律，恐有错误，愿同诵者指授。白已，一礼，升座。
八、明供养说戒法。
若有高座，最善；无者，在圣僧座上，抽圣僧座在下。
彼说戒者坐已，维那打静，小者供养，梵呗作之。若准律文，呗匿如法。出要律仪云：如此郁鞞罗国语，翻为止断也，又云止息。由是外缘已止、已断，尔时寂静，任为法事也。
彼三五年少比丘持香水，僧前左右洒水；留中空处，拟行来也。香汤及花，亦同水法。散洒已，余有中央。当持水、花合著一盘，总从一头却行布散，使及两边。空器复本处，使人复座。
当散花时，各说偈云，华严经云：散花庄严净光明，庄严宝华以为帐；散众宝华遍十方，供养一切诸如来。
彼供养者待散华已，然后作礼。三捻香已，执炉，向上座所坐方，互跪，炷香炉中。维那云：行香说偈。
各说偈言，华严云：戒香定香解脱香，光明云台遍法界。供养十方无量佛，见闻普熏证寂灭。维那打静讫，供养者复座，维那仍本位。
九、明问答法。
彼当准上诵之，至未受具戒者出，诸沙弥等随次而出。仪式如别法中。
不来者说欲，如前欲法。若无者，维那互跪答言：无说欲者。
又云：谁遣比丘尼来请教诫？
彼受尼嘱者起，至僧中礼已，互跪合掌言，如五分法云：大德僧听！某寺尼众和合僧，差比丘尼某甲半月半月顶礼大德僧足，求请教诫尼人。三说已。
至上座前，长跪曲身合掌云：大德慈悲！能教授比丘尼不？答云：年老无德。乃至二十夏来，并须委问；不过下座，以无别德可明。
若无者，还至上座前云：遍问年德，并辞不堪。上座云：诸大德等何啻堪任持，由惜自业，故辞请耳。
若明日尼来请可不，当依五分云：此无教诫尼人，又无善说法者。虽然，上座有教敕尼众：当勤精进，如法修道，谨慎莫放逸！
彼受嘱者复本座。尼明日来，依命传告。
若广说法，时希故略。
说戒者云：僧今和合，何所作为？维那互跪答云：说戒羯磨。维那复本座已，然后羯磨作白。
不得未至座所便作，以坐立不同，即是别众。此事往往有之，上座不教，致令僧众俱同非法。
然处众首，是非须知。不得低头合眼，不知法网。示一律仪，永成常准。故僧祇中，说戒说法，并有上座法云云。
十、明说戒竟法。
若至略教已，当更鸣钟，令沙弥集，然后诵明人能护戒等。若总说已，作神仙五通人偈梵，后作处世界呗，为令说者从容具仪，辞逊之暇。
其说序前呗，亦诵律序以为呗辞。
说者辞云：小比丘某甲，致敬众僧足下，敬谢众僧。僧差诵律，三业不勤，多有忘失，愿僧慈悲，施以欢喜。
众僧各各说自庆偈云：诸佛出世第一快，闻法奉行安隐快，大众和合寂灭快，众生离苦安乐快。
就中杂相。
若界外来者，径至说戒处。若未诵序清净已来，依次而坐，不告清净。若已说清净已，后方来者，戒师见来，即须止住；不肯住者，诃令住之。待坐，互跪，一人告云：大德僧听！某甲比丘若干人等，并是清净。若有犯过，依过陈之，为逼说戒，后如法忏。便依次为说。
若外界比丘若多若等，纵说戒竟，皆令重说。不者，如法治。
毗尼母云：若犯七聚不净人前，应止不说戒。即律文云犯者不得闻戒，不得向犯者说等。
若三寺五寺尼请教授，随意受之。总前各列寺号尼名，后便总结请意。
若诵中恐误，当告比近人示令。不得大众同教，致增混乱也。
四分：若说戒日无能诵者，当如布萨法，行筹告白，差一人说法、诵经，余诸教诫，诵遗教亦得。若全不解者，律云：下至一偈：诸恶莫作，诸善奉行，自净其意，是诸佛教。如是作已，不得不说。若不解者，云谨慎莫放逸便散。
并是佛之嘱累，深有来致，令法久住。而世有住寺，轻此教网，故违不说。染污净识，渐于大法无有滋味，是则出家无有利益。口言佛是我师，师教拒违，故是外道弟子也。
若有犯重罪，不预闻戒，纵在寺内，别众则无；若经忏悔，来否随意。僧残已下，依教忏讫得闻。如律所显。
若座上忆得，莫问疑、识，对众发露。恐大众闹乱者，但心念口言自陈云我某甲犯某罪，为逼说戒，待竟当忏，便得闻戒。若于罪有疑，亦准此陈露。
四、明略说杂法者。
四分云：若有八难：王、贼、水、火、病、人、非人、恶虫。人难者，明了论云：有人欲执缚比丘也。余缘者：若大众集，床座少；若众多病；若座上覆盖不周；或天雨；若布萨多，夜已久；或斗诤事；或论毗昙、毗尼；或说法夜已久。听一切众未起，明相未出，应略说戒。
十诵云：共伴行，若住，广说；小住，略说；不住，三语说。在白衣前不得口言，心念云今日布萨说戒；乃至宿处有命梵等难，龙鬼之怖，皆不得出声，心念口言今日说戒。五分贵人，恶兽，地有生草、棘刺，蛇窟，暗夜，地有泥，坐迮，僧祇若逼暮、天阴、风雨、老病不堪久坐、住处远，皆开略说。
十诵：听在诸王前说，令心清净；除大臣、兵吏，遣去。五分：说戒时贼来，应连声诵经，莫令有绝。
若有一方众主，纲维徒众者，每至盛夏严冬，准前略说。至时小食上，应告僧云：今说戒日，十方贤圣所共同遵，并愿众僧同时集会。乃知冬热，当为略说；勿事他缘，自生厌法。僧祇律第三十四卷，广立布萨上座法。五分云：不应以小事嘱授，应在显露处说。
第二，明略法。
略有二种：一者，略取，谓取诸八篇题首；二者，略却，谓随篇种类。
说戒师当量事缓急，观时进否。缓则为广三十九十，略其余者；急则为说序已，余随略之。
说前方便，如广说法。至序竟，问清净已，应言诸大德！是四波罗夷法，僧常闻，乃至诸大德！是众学法，僧常闻。一一各题通结。七灭诤下，如法广说，至末文也。
四分文中不了，但言余者僧常闻。今准毗尼母论说也。
若难缘卒至，说序已，云：余者僧常闻。
若不得说序，云今十五日布萨时，各正身口意，莫放逸已，便随意去。
上来就缘而说，增减准前；一事有违，并结正罪。比人行事者云已说三十法，僧常闻。既言已说，则对众妄语，并可准前。或有略缘，止而不说，并通治罪。故须明之。
次明一人已上别法。
律云：若独住者，诣说戒堂，扫治，具调度，待客比丘来。
若四人已上，白说戒。
若三人，各各修仪，更互说云：二大德一心念！今僧十五日说戒，我某甲清净。若二人相向，彼此如上三说。
若一人，心念口言：今僧十五日说戒，我某甲清净。若独行山野，聚落无人，亦同此法。
若有罪者，不应净法。小罪，责心已，便说；若有重吉罗已上，有疑及识，或云发露，或云待人。
律无明断。今准通解，云须发露。云：今日众僧说戒，我犯某罪，不应说戒布萨。
五百问云：一比丘住处有界，至布萨日，先向四方僧忏悔，三说已，独坐广诵戒本。
夫静处思微，道之正轨；理须假日追功，策进心行。随缘托处，志唯尚益；不许驰散，乱道妨业。
故律通制三时，意存据道。文偏约夏月，情在三过：一、无事游行，妨修出业；二、损伤物命，违慈寔深；三、所为既非，故招世谤。以斯之过，教兴在兹。
然诸义不无，指归护命故。夏中方尺之地，悉并有虫。即正法念经云夏中除大小便，余则跏趺而坐。故知护命为重，佛深制之。必反圣言，罪在不请。结业自缠，永流苦海。极诫如此，依文敬之。
初中分五：一、安居缘；二、分房法；三、作法不同；四、夏内遇缘成不；五、迦提五利，解界是非。
初中分三：一、处有是非；二、结时不同；三、夏闰延促。
初中。四分：不得在树上。若树下，起不碍头，枝叶足荫一坐。如是乃至小屋、山窟中，坐趣容膝，足障水雨。若依牧牛人、压油人、船上、斫材人，依聚落等，并成。若依牧牛人已下五处者，若安居中移徙，随所去处应去。文中不了。五分云：诸依如上人者，先谓作住意，得依安居；中间忽去，随信乐、衣食丰足处去。若在无护处，劫贼、冢间、鬼神处，毒虫窟，露地，若有命梵二难，并不成安居。
明了论：五种成安。
一、处所有覆。
二、夏初十六日。谓为成前后安居日故。
三、若东方已赤。谓十五日夜分尽，则东方赤者，是十六日限。为破十诵疏家要令十五日及界宿故。
四、若在别住起安居心。疏云：别住是布萨界。安居心三种：、为自行；、为利他；、为料理三宝，修治房舍。一脚蹋界，起安居心，即成。
五、在处无五过：、太远聚落，求须难得；、太近城市，妨修道业；、多蚊蚁难，或噆啮人，践伤彼命；、无可依人，其人具五德，谓求闻令闻，已闻令清净，能为决疑，能令通达，除邪见、得正见；、无施主施饮食汤药。无此五过，乃可安居。
四分、摩得伽中，大同此论。
十诵云：无人深山可畏处，不应住。五分云：若在无救处，必知无妨害，亦开。欲安居时，先思量有难无难。无难，应住。
毗尼母第六卷中，大明安居方便法用，文广不录。乃至安居上座，于一切僧集时、食时、粥时、浆时，应白言尔许时已过，余有尔许时在。若行此等行法者，是名僧父母，亦名僧师。
二、结时前后。
由夏中坏行义多，招讥复重。故文云自今已去，听三月夏安居。春冬过少，必无事不依，同结吉罗。
问：何为但结三月者？
一、生死待形，必假资养，故结前三月，开后一月，为成供身衣服故。二、若四月尽结，则四月十六日得成；若有差脱，便不得结。教法太急，用难常准。故如来顺物，始从十六日，至后十六日，开其一月，续结令成。
上总三时分别，今但就夏，亦有三时。
初、四月十六日是前安居；十七日已去，至五月十五日，名中安居；五月十六日名后安居。故律中有三种安居，谓前、中、后也。
前安居者，住前三月；后安居者，住后三月。虽不云中三月，然文中具明前后日数，中间不辨，于理自明。结文各别，如后法中。
因泛明前后。
一、赏罚前后。四月十六日是前。十七日已去结者，并不得五利，故名罚也。
二、得罪前后。五月十五日已前名前，以有缘如法，不结无犯；无缘，吉罗。十六日者，缘与无缘皆结一罪，唯除难事。尼同僧犯，唯有堕别。
三、难事先后。五百问云：从夏初日有难事，不得结，而不出本界，至后夏来，并名前坐。是名三十日安居，同至七月十五日受岁。若五月十六日安居，唯得一日结。后七月半已，有难者，可随无难日自恣，是名一日安居，三十日受岁。
三、夏闰延促者。
依闰安居，无有正文。比于萨婆多云夏中有闰，受雨衣得百二十日。彼衣开法，尚依夏闰而受；夏是制教，理宜通护。又本结安居，要心三月不出。今夏未满，闰中出界，即非相续而满，是以破也。
若不依闰者，数满九十日便自恣。摩得伽云：安居已，王作闰月，数安居日满，自恣已，受迦絺那衣。即此衣成受不成受，谓依闰不依闰。
既二文兼具，至时随缘。夏初要心取闰，不得依伽论。若反前者，通二论两文。
问：受一月日，得摄闰六十日不？
答：不得。以安居策修，静住有益。受日出界，乱业曲开，非是正修。限依一月，不得过法。
问：五事赏劳，得摄五月、一月，含闰二、六不？
答：十诵不开，由是开奢法故。
今约闰月结之，进否三例。
若闰五月、六月，定百二十日住。
若闰四月者。从四月十六日至闰月一日结者，并四月住。若闰月二日已后结者，渐渐转少，以越闰月过，取五月一日实夏成正结故。若五月一日后结者，皆三月住，以数满九十日故。
三、若闰七月者。从四月十六日后，五月一日结者，尽三月住，由未至闰故。五月二日已后结者，皆四月住，由九十日未满，入闰月不成数故。余如疏、钞。
二、明分房舍卧具法。
四分：因客僧受房，得不好者，嫌责，佛令客僧欲安居者，自往看房舍卧具已，然后分之。
白二。差一人具不爱等五法，知可分不可分五德已。羯磨言：
大德僧听！若僧时到，僧忍听。僧差比丘某甲分房舍、卧具。白如是。
大德僧听！僧差比丘某甲分房舍、卧具。谁诸长老忍僧差比丘某甲分房舍、卧具者默然，谁不忍者说。
僧已忍差比丘某甲分房舍、卧具竟。僧忍默然故，是事如是持。
彼比丘得法已，起礼僧足，白云：一切僧各将衣物集堂，不得使住处有余物。众僧一时房内各将道具赴集讫。
彼知事人依律数房舍、卧具，何者好恶，何者经营房主，先问经营者欲住何处房已。后便数知僧数，至上座前白言：大德上座！有如是房舍、卧具，随意所乐便取。先与第一上座房，次与第二、第三，乃至下座。若有余者，从上座更分；复有余者，更如上分。故多者，开客比丘住处。若恶比丘来，不应与。时有得缺坏房不受，佛言随力修治之。
问：僧食上下平等，房舍不尔，随上座选者？
答：食可平融一味，义通十方。房舍、卧具，事有好恶，兼复美好不同，限日非促，故任上座而选。
问：若尔，利养等物，何制相参，不见者掷筹？
答：此现前等分，通有一分，故制参乱投策而取。
僧祇：不得与沙弥房。若师言但与，我自为料理者，得。若房多者，一人与两口已，不得不受。语云：不为受用故与，为治事故与。若春冬付房，具通二与。若上座来，随次第住。若安居付房已，上座来不应与住，当令余处住。
四分：安居竟，客来不应移。若分房舍，不得分众集处。若有别房好窟，当于夏前书知名字，坐夏讫，便灭名而去。
三、明作法不同，分二：设教对缘；用法分齐。
初中，律列四种。
初、对首者。
此通诸界。今且就伽蓝加法。
当对一比丘具仪云：大德一心念！我比丘某甲，依某僧伽蓝，前三月夏安居。房舍破，修治故。
五分：彼人告云：知。莫放逸！答言：受持！
义加：依谁持律者？答云：依某律师。告云：有疑当往问。
若依聚落林野等，改前伽蓝住处，随名牒入。料理修治，随事有无。不同昔愚皇帝聚落也。
问：依寺所以料理资具者？
答：修治僧房，用通三世。前人料理，得今受用；今复修理，以补将来。若阙不修，三世不续。
问：持律五种，定须何者？
答：四分云：春冬制依四种：一、谓诵戒至三十，二、至九十，三、诵比丘戒本，四、二部戒本。夏中多缘，故须善通塞也。制依第五，谓广诵二部律。
所以须者。五分云：有比丘自不知律，又不依持律安居，夏中生疑，又无问处。乃至佛言：往持律处安居。若房舍迮者，听近持律师七日得往反处，于中安居，心念遥依，有疑往问。若已结前夏，遇缘破者，随日结成。四分云：比丘夏中不依第五律师，得波逸提。春冬不依，突吉罗。
中安居法。律有名无法。世中通用后安居法。然律列三时分明，三名显别。准义三法不无。既明前后，中间例准。应云：我某甲比丘依某岩，中三月夏安居。
必用旧法，理亦应成。
后安居者。于五月十六日。同前所对之法，唯改前置后之一字。
二、明心念者。
当具仪，至灵庙前，发愿乞安隐修道等，心念口言：我某甲依某僧坊，前三月夏安居，房舍破，修治故。
住处多种，准前对首。若中若后，亦随二改。
三、明忘成。
谓先要期此界，今从外来，与本心境相应，虽忘开成。律云：忘不心念者，若为安居故来，便成安居。故知住人不入开例，由本无心。必若有要，理在通限。外来为事，不为修安，虽忘不开，以非为安故来也。
四、明及界与园。
一脚入内，明相即出，佛开为安来者成。余广如疏。
明用法分齐。
上四安居法，约时通三位，约处通二界，约人通五众。十诵：佛制五众安居，乃至沙弥尼等。四分亦尔。
约法者。对首、心念，始终三十一日结；有闰，六十一日。
忘成、及界，人云：唯得前后二日，中间二十九日不得用。以初二法容预而作，故月一日结之；后二曲开，畏失前后，故局一日；中间之日，已不及前，何畏失后？故不开也。又云：唯在后夏一日。以佛开成有益，若不结者，一夏便失；余随忆作法，以时容预。
并非圣言，以意用也。
四、夏中遇缘失否者。初明有难移夏，后受日逢难。
初中。四分云：二难。梵行者，本时妇、大童女、淫女、黄门，伏藏，皆因人来欲诱调比丘，恐为净行留难。二者，鬼神、恶贼、毒虫、恶兽，不得如意饮食、医药及随意使人。我若住此，必为我命作留难。佛言：听去。
准此结成者。从初去日，即须勤觅安身处。若未得已来，虽经宿不破夏，以非轻心故。反前不觅，即破安居。若得住处，夏法随身。亦不得无缘出界，便破夏也。结成后去，本界无难，亦不得反来，由已结夏成故，须有缘及法也。
五分：食不足，父母亲戚苦乐等，若住恐失道意，听破安居。十诵、善见：若安居中有缘移去，无罪。不言得夏。四分亦尔。明了论：夏中有八难，弃去，无犯。疏云：人难者，亲情及知识等诱引罢道，或作恶也。梵行者，乃至住处多有博易往还，恐犯重罪。不云得夏，并云得去。
摩夷云：移夏不破安居。四分·衣法中：二处安居，二处随半受衣。十诵、僧祇：命、梵二难，移夏二处安居，乃至自恣处取衣。破安居人不得衣分。准此，无夏不成受衣，有受理应得夏。
问：遇缘出界，忘不受日，经宿，破夏不？
答：诸部无文。五百问云：夏中忘不受七日，出界行，忆即悔者，得。一坐中不得过三悔，过三悔不成岁。
问：因事出界，水陆道断等难，不得反界，失岁不？
答：律部无文。昔高齐十统诸律师共评，并云得夏。
问：界外宿，明相欲出，得会夏不？
答：准僧祇衣界，准得。必须入头、手、足等于界内。若外立，不得。
若依大界安居，戒场及余小界等，入中，明相出，破夏；若依大界外伽蓝者，通往彼此二界不失；若依大界内伽蓝者，出门破夏，小界亦尔；若根本通依大界，不知二界相别者，随本行处不失。
皆谓与本心相违故，义张两失。并缓依法界，急随房处，而不得越界分齐。
四分云：若前后安居见有二难，当白檀越求移去。若听不听，俱应自去。破僧、和僧，律开去也。事希故不出。
二、明得法有缘不来。
四分：受七日出界，为父母、兄弟、姊妹、本二、私通等至意留之，过日不来，得岁。若鬼神等，水陆道断、盗贼、虎狼诸难，同前得成。
准此，难静即还反界；因即停止，破夏。僧祇：夏中受日和僧，道行不得迂回，直道而去。至彼，中前和了，中后即还；若停住者，准即破夏。
五、明迦提利法，因明解结界法。
初中。若四月十六日结者，至七月十五日夜分尽讫，名夏竟。至明相出，十六日后，至八月十五日已来，名迦提月。明了论云：本言迦絺那，为存略故，但云迦提，此翻为功德。广如自恣后法。
次明夏中解界法。
人解有言破夏者，以佛令夏竟解、结也。此妄引圣言。律云安居竟应解界、结界者，为诸界同受功德衣也。各舍通结，同受，共解别结。广文如十诵。又疏中亦明本非为夏进否。古人云：安居不竟解界破夏者，亦可安居不竟自恣破夏。文兼二会，须两相通。
若夏内解界，今言：无妨。但结夏情限不同，故须分别。若本依大界安居，后解更结大者，无难依本处，有难准僧祇开之。若本依自然，后结作法，若狭还依本，若宽同前二缘。
二、明受日法。
夏中有缘，故听受日。必准圣言，依法加受。妄自诳心，受而破夏，虚损信施。可悲之甚！故委示焉。
就中分三：一、心念，二、对首，三、众法。
总分三别：一、通料简，二、缘是非，三、依位解。
初中。三种受日，有四不同。
一、对人不同。七日非僧，别人边成；半月、一月，非别人法，唯僧得成。若互，不得。十诵：问：何处受七日？佛言：界内。从谁受？从五众受。
二、对界者。七日通二界，羯磨局作法。可知。
三、先后者。若用羯磨受后，更受七日得成，随缘长短。不同古法，唯前七日，后方羯磨。
问：先得羯磨，后随缘七日者，何故羯磨云受过七日？
答：此言过者，道羯磨是过七日家法，非谓言已用七日竟言过也。
四、明相摄。
若受七日用竟，羯磨受者随得。若七日未用，或用未尽，更有异缘，或是七日过缘，更受半月者，前法即谢。由羯磨法强摄故，不得一身二法相续用也。律云：不及七日，还听受十五日。今七日法在已，必有余缘，故知前法坏也。
若前羯磨受日，要须用尽，方得受七日。比多有之，谓受一月不足，更请七日，相贴满三十七日用之，良不可也。
二、对缘进否。就中分八。
初、定缘是非者。
凡受日缘务，要是三宝、请唤、生善灭恶者，听往。若请唤为利、三宝非法、破戒有难，虽受，不成。妄数为夏，计为年德，冒受利养，随有结罪。善见云：自长己夏，受施犯重。
若为私己衣钵、药草，如法悉成。若为治生觅利，贩卖生口牛畜等物，纵为三宝，并破夏得罪。五百问云：治生破戒，得财造佛，得福不？答：尚不免地狱，何况得福？萨婆多云治生造佛，不应礼拜等。广如后文。
就缘分五。
一、三宝境界缘。
僧祇中为塔事，四分中佛、法、僧事，五分亦尔。准此，若为大寺诸处缘者，开之。若自受他雇，画造像，写经；及自经营佛像；或为俗人；纵为僧家佛事，非法乞求：并是邪命破戒，不成，得罪。
二、道俗病患，生善，灭恶；为益彼而无为利。
四分中：受戒、忏悔、布施等，听去。十诵：问：为谁受七夜？佛言：为七众兴福、设供、忏悔、受戒、问疑、请法、有病、遭难。但使前见，便生善灭恶，应去；若遣使、不遣使，俱得受之。若中路闻死，返戒，八难起，不应去。
三、父母、大臣。
信乐，不信乐，俱听。律文如此。余泛俗人生福信乐，听去；无信，不听。必有力生信，义应开往。
四、为求衣钵乃至药草。
若自病重，不堪受日，听直去，不须受之，如上安居命难中说。今时有人为衣药等，多妄请日。准过知足戒，失三受三，尚结舍堕。今则长财丰足，而缺三衣，此乃舍制取听，未随佛化。必长财资具俱乏，准乞衣戒，直尔外乞。药草等物，亦谓自贫，住处及即日往反处无者听。若反上得办，非缘不成。
五、为和僧、护法。
四分中：有同界安居，因我故斗；外界僧尼斗诤，须我和灭。听直去。然和灭之相难知。约缘而受，不伤大理。律无正断故。
上五缘中，律云不应专为饮食故。除余因缘，衣钵、药草等是也。今有夏中多为乞麦，妄言为衣钵。纵为而乞，律结正罪。或曲命别情，令他请召，皆不成也。律中诸请，一一遣信别请。若父母、余人，同十诵中，并不为己利故也。
二、对事离合。
但使前是应法之缘，随为多少，得合受日。如忏僧残多罪同法，则文中具衔。应云今请七日法，出界外，为檀越请，并佛事、僧事等，还此安居也。
三、悬受者。
若所为缘现，牒事为受。必无实事，虚构成缘；或倚傍昔言，彷像未实，辄便乞法：不成，得罪。由事虚限滥，日数妄置，法不相授故。
四、互用。
谓为佛受七日，已用三日，更有法事，便通余用，故不得也。必有本缘，何爽通用。十诵中白余残夜用，谓同是一事未了，残夜白用，非谓异事。
若本并因三宝事受，随所互用并得，以俱有法故。若三宝事后生，不是前缘三宝，及他杂缘，并不开之，由本无心为受故。
乃至为张家施物受日，后受施讫，留受戒者，亦不应住，以无法故。若一家通缘，准心应得。
问：此界内僧，为别处三宝、病人受日得不？
答：弥是生善，故得。
问：僧次请者，得受日不？
答：律制二请，亦得通受。
问：得受他舍请受日不？
答：僧次应得，别请不合，以非施主元心故。
五、重受者。
昔解：一夏之中，开于三法，差此不成。
今云得重。广有征难，如疏述也。但事缘如法，无问多少，一切通开；必是犯戒缘者，一受不合。故律列二十余缘，但云佛未听我如是事去，不言不得重去。且约为事信乐父母，则有四重；况余杂请，顿便限局？
五分：若有请、无请，须出界外，一切听受七日。
十诵中，列多七夜缘已，文云：若自为身，若为他身，若不遣使，若遣使，应去。听一七夜，不听二七夜。谓一时双牒二七日，前后重用。若准和僧，似一事上不许重受。然彼有不请之文，宽于四分。重受不开，文非明了，理须通明。
五百问云：受七日行，不满七日还本界，后更行不须更受。满七日已，乃复重受。
明了论中，得受。疏解云：前请七日，事了，还至界内。第八日，更请七日出界宿。此论真谛三藏翻，中国亲承此事。宁得自执一隅小见，通壅三千佛化乎？
余亲闻见中国翻经三藏及中国来者，云：佛灭度来，无有立一夏三度受日法，随事如法并开。余广如疏、钞。
六、约事长短。
纵令前事唯止一日、二日，皆须七日法。律云：不及即日还，听受七日去。夏末一日在，亦作七日法。立法楷定，作法应尔。若路近得还，由缘经宿，亦须受日。
七、僧尼不同。
四分尼律中，开受七日，不云多。僧祇：尼无羯磨受日法，若塔事、僧事游行者，受七日去。
比有滥同僧法者，但令缘至，三法受日。四分无文。僧祇明断，足是指归，不劳别解。
所以不同者：尼是女弱，不假多游，入俗外化，生善义少，但开七日；亦济别缘。
八、事讫不来成否者。
由所牒缘谢，法亦无施，便失法也。即须反界，不反破夏。明了论云：请七日出界讫，事竟不还，破安居，得小罪。十诵明文不许往。僧祇意亦同之。
三、正加法。
前明心念法。
十诵：五种人，谓独住等，心念受日。若界中有人堪来，不待，心念不成。若待不得，界又无人，具仪，心生口言：我某甲比丘，今受七日法出界外，为某事故，还来此中安居。
此谓无比丘，开心念。若有沙弥者，作念已，告以事缘：今请七日出界，若了即还，汝知之。十诵：令五众受日，五众边受。准此，当众相共作之。无者，准前言告。
其沙弥受日，如下别法。
二、对首受法。
应具仪对比丘言：大德一心念！我某甲比丘，今受七日法出界外，为某事故，还来此中安居。
然心念、对首二法，诸部无文，但开受法。相传准羯磨白文，虽非佛说，义准无失。
若受七日未用，过七日用亦得，以本缘在故。若无，法谢。不同七日药，彼已限满，病转故失。
若尔，病住法应在？
答：由佛制定。如论云：服之七日，坚病得消。
问：此请七日，得兼夜不？
答：不得。以文云至第七日当还，不同十诵，彼以文中受七夜故。又不得改云七夜，以部别不同。亦不得秉四分羯磨，用僧祇事讫。具如诸部别行法中。
三、明众法。
所为之缘，同前通用。但令事是半月、一月缘者，方应羯磨。不同存单之人，由不重受七日，事缘要必须讣，理无停止，遂引七日令长，用一月羯磨。此自污心，教有明罚。余同前释。
今加法中有四不同。
二家羯磨文相少见。
第三，光师所撰羯磨增加乞辞。举世同行，事须略述。今正学宗并依律本，恐辄内乞辞增加羯磨。律云：如白羯磨法作。今既不如，即知非教。又诸部并无乞文，不得准著。止可随其纲网，顺教诵之。
问：用旧羯磨受日得夏不？
答：应成岁。虽增加乞辞，而羯磨大宗无失。
第四人依律出文云：
大德僧听！若僧时到，僧忍听。比丘某甲受过七日法，十五日出界外，为某事故，还来此中安居。白如是。
大德僧听！比丘某甲受过七日法，十五日出界外，为某事故，还来此中安居。谁诸长老忍僧听比丘某甲受过七日法，十五日出界外，为某事故，还来此中安居者默然，谁不忍者说。
僧已忍听比丘某甲受过七日法，十五日出界外，为某事故，还来此中安居竟。僧忍默然故，是事如是持。
其一月日法，准前著之，不得双诵十五日者。
三、料简杂相。
若夏中热极，受日者多；同缘受者二人、三人，应一时羯磨。十诵开之。
若依大界安居，戒场及余小界内不成受日，以非本要心处故。
若先无大界，依伽蓝结者，若后结二界，随界受日并成，莫非所要地故。纵入戒场，不破夏而离衣。
若本结大界，小于伽蓝，便依伽蓝而坐者，由佛制依界故，有者不成，受日不得。止得却缩取于界相。余广如疏。
上是义决，非文有之。
然九旬修道，精练身心。人多迷己，不自见过，理宜仰凭清众，垂慈诲示。
纵宣己罪，恣僧举过，内彰无私隐，外显有瑕疵，身口托于他人，故曰自恣。
故摩得伽云：何故令自恣？使诸比丘不孤独故；各各忆罪，发露悔过故；以苦言调伏，得清净故；自意喜悦，无罪故也。
所以制在夏末者。若论夏初创集，将同期款，九旬立要，齐修出离；若逆相举发，恐成怨诤，递相讼及，废道乱业。故制在夏末者：以三月策修，同住进业，时竟云别，各随方诣；必有恶业，自不独宣，障道过深，义无覆隐。故须请诲，良有兹焉。
故律：听安居竟自恣。毗尼母云：九十日中，坚持戒律及修诸善，皆不毁失，行成皎洁，故安居竟自恣。
此是自言，恣他举罪。非谓自恣为恶。此虽相显，有无知者滥行。
就中分三：一、明缘集相应；二、自恣方法；三、杂明诸行。
初中分二。
前明时节。谓有闰月者。
依闰安居，七月十五日自恣；不依闰者，依摩得伽中数满九十日自恣。
若闰七月者，取前月自恣；非前夏安居者，过闰已，数满九十日自恣。若闰七月，不依闰者，五月一日已前安居者，并数九十日出；若五月二日已后安居者，并除闰数满九十日始出，即是依闰。
二、因诤增减自恣，如说戒中。
三、修道安乐，延日自恣，得至八月十五日。
然律中，但明十四日、十五日自恣。及至急施衣中次第增中，十六日自恣。增三中，三日自恣。律云安居竟自恣，则七月十六日为定。
律又云僧十四日自恣，尼十五日自恣。此谓相依问罪，故制异日。及论作法，三日通用，克定一期，十六日定。
若有难者，如五百问中一月自恣。
二、明应人是非。
若破夏、不安居人，虽不得岁，以举罪义通，理必依众，恣僧治举。四分云：若后安居人，从前安居者自恣，住待日足。
二、明自恣方法分三，即三人也。
就五人已上分四：一、明僧集缘起；二、五德自恣进不；三、尼来请罪；四、杂明略说诸事。
初中。要五僧已上，得白差自恣。当鸣钟集僧。各在地上，敷席而坐。以是互相举过，处床慢相不绝故。律云：不得在座，不得在地，应离座自恣。五分云：好泥地，布草座已而自恣。并偏袒右肩，右膝著地，合掌。
初行水，香汁浴筹，唱数告令，大同说戒，唯改说戒为自恣之辞。
乃至沙弥等，亦须集堂，以治举义同。待唱出已，方始得去。在别处行自恣法，如别法明。
二、五德进不分二：初，六人已上法；后，五人法。
初中分四：一、简人是非；二、差法正式；三、五德行事；四、对座说之仪式。
初中。四分律取具二五法者，谓不爱、恚、怖、痴，知自恣不自恣。此名自恣五德。律文，又差知时不以非时，如实不以虚妄，利益不以损减，柔软不以粗犷，慈心不以瞋恚。此谓举罪五德。意令：和合无诤；有罪非谬；欲使前人忏悔清净，美德外彰；故能劝喻，离于怀恼；愍物与乐，不欲非法故。
所以差二人者。四分文不了。十诵、僧祇中，并差二人为法。五分中，二人已上，乃至多人。三千威仪云：要差二人。为僧自恣竟，自相向出罪。不得求余人自恣，以余人僧不差故。
今行事者，多有人人别差，此未通诸部。又差年少轻健者，多不生善。十诵、僧祇多差上座有德者，令下座来向上座自恣也。
二、加法差遣者。
当上座差众中二人，具两种五德者。不须唤来、立前而作，此是别众，往往而然。直在本座而坐。
作羯磨者索欲问和。其欲法云：大德僧听！比丘某甲，我受彼欲自恣。彼如法僧事，与欲自恣。此律自恣开欲，不同他部，故重示之。作者知之。
问和。答云自恣羯磨，亦有通别，如上。
应云：大德僧听！若僧时到，僧忍听。僧差比丘某甲、某甲作受自恣人。白如是。
大德僧听！僧差比丘某甲、某甲作受自恣人。谁诸长老忍僧差比丘某甲、某甲作受自恣人者默然，谁不忍者说。
僧已忍差比丘某甲、某甲作受自恣人竟。僧忍默然故，是事如是持。
三、五德行事法。
差已，即从座起，具仪至上座前，露地伸手内作和白言：大德僧听！今日众僧自恣。若僧时到，僧忍听。和合自恣。白如是。不应立作，别众不成。
若差自恣人时，答云差受自恣人羯磨者，不得通用后法。至五德单白前和，答言单白和僧自恣羯磨。
若如前答，直尔通和二法。
次明行草法。
四分但云离座，不言草座。五分云布草而坐，明文依用。当于自恣前，预觅干软草。随得多少，人别一翦，安上座前。至五德和已，令年少次第行之。彼至上座前，互跪授已，乃至下座。大众多者，三五人助行之。各取已，于座前敷之。若大德众主，为敷亦得。
五德至上座前，互跪告云：一切僧就草座，偏袒右肩，互跪合掌。
四、明对僧自恣法。
增一云如来同僧坐于草座，告诸比丘汝等各就草座，我欲受岁等。广如新岁经中。
次正对僧自恣法。
其一五德，至上座前，大敷坐具，互跪。第二五德，至次座前立。
四分云：若上座见五德来，即从座起，互跪，偏袒右肩，合掌。一切僧即随上座法。十诵云：五德是上座者，应加捉足之言。
应作法言：大德一心念！众僧今日自恣，我比丘某甲亦自恣。若见、闻、疑罪，大德、长老哀愍故语我。我若见罪，当如法忏悔。上座复本座。
其五德至第三上座前立，彼第二五德在次座前立者，同上作法。
如是展转至于下座，随其说讫，还复本座。
律开病者随身所安。
若二五德自恣者。
僧祇：五德各至本坐处，应自恣；不得待僧竟，然后自恣。即破十诵家法。
若众僧说已，五德至上座前告云僧一心自恣竟，便如常礼退。
若五德及僧，举得六聚之罪，或自言伏首，僧当检校审实者，各依当篇治竟，然后自恣。
若有别人举罪，穷勘是非，核其事情无有虚滥者，依律·遮法治之；若事实是犯，举根不了，并反治谤罪。
五德举过，无问虚实。由是僧差，加复具德，纵举成虚，三根容谬，虽合推绳，情在离恶，故不入治限。不同别人，僧不差遣，辄尔陈过，恐滥清人；又内无德，多不知时，反生诤本，何成安众？故虚即结谤。
若僧满二十，随所犯罪，并得治之。若五人已上，举得出罪之事，则且白停进不，如四人法中说。
三、尼来请出过法。
若无尼众来，依常自恣，不须同说戒问尼有无。
若尼来者，当自恣前，语令在眼见耳不闻处立。众僧自恣若至五三人，量时早晚令尼得还者，上座敕五德且住，待尼自恣。当命之至僧中，礼足已，令说三事见、闻、疑等，如别法明。大众良久默然。
上座敕尼云：大众上下各并默然，不云见罪者，良由尼等，内无缺犯，外得清净，各精勤行道，谨慎如法自恣。至寺，当传此教，告尼僧令知。余同尼法。此谓白日法。
今时多在十四日夜，或十五日夜自恣者。若尼明日来时，鸣钟集僧，不来者索欲。大众集已，尼来僧中，如常威仪，请求三事。余同前示。
问：此非僧法，何须尽集索欲？
答：以尼依僧住，普使举罪，若一人不和，则不成自恣。故律云：若僧不满，若不和合，则令问讯礼拜。不得如广自恣法。处既有僧，通须举治无滥，故须集之。僧祇教诫中，本无羯磨法，亦令随缘说欲讫，然后教诫。由是僧法，理不偏别，故今僧尼自恣，同是僧法，准用不疑。
五百问云：夏末，尼来受岁。若二尼已上，得；一尼，不得。以尼独行出界，犯重罪故。
四、明略说杂行。
言略说者。若有八难、余缘，如说戒中明者，当量僧多少、难来远近等。
若僧多、时热、处所迮狭、明相欲出等，当令五德于三五上座边三说，已外众僧一说便止。或一人受两人自恣者，互跪，须在中间，左右取之，并须一说，亦令大众闻知。律云：不得窃语自恣。
今或两五德，双头一时各自恣者，此是非法。律中：一时自恣闹乱，佛令一一次第，从上座自恣。十诵：应从上座自恣。不得逆作次第，及行行置人如益食法，并超越、总唱等。
四分：若贼等急难，不可闲缓者。五德至上座前，互跪白言：今有难事，不得一说，当作羯磨，各各三说。文云：大德僧听！若僧时到，僧忍听。僧今各各共三语自恣。白如是。便各各相对，人别三说，文同前法。难事转近，若欲再说、一说，亦须单白。
以此自恣，不对五德，进不无由，故须羯磨，令众同闻。不类前略，不须白告，以亲对五德，多少量时，得自在故。
四分六种略说。第六：难事惊急，开直尔去。
二、明难事结小界，圆坐自恣。
事既希少，故不出之。
上来但明六人僧法，具述如上。
次明五人众法。恐滥行，故简异之。
若界内五人者。索欲不开。问和，答已。便白二，差一五德竟，又重差第二人。不得牒二人一时同法，以所为人不入僧数故。
取自恣时，一五德同僧坐，一五德展转取自恣。若至坐处，二人共说。余同前法。
二、四人已下。
至对首法，当尽界集，不得受欲。四人相对，一人别说云：诸大德一心念！今日众僧自恣，我比丘某甲清净。余人亦如上述之。若二人对首，唯云大德一心念，余辞同前。
若犯波逸提已下罪者，莫问自言、举来，并如前忏已自恣。
若犯四人已上偷兰僧法，但入偷兰说中乃至僧残说中，以交无治罚之义。
若准用十诵，白停后，当待众满，如法治之，不应碍自恣。
四分·说戒中：自犯罪，若告僧，恐妨说戒，令心念发露已，后得闻戒。既俱是净行、众法，摄治功齐，准用无妨。理须牒其所犯，以众不满，未得治之。余者清净。
此中口陈若不实者，结罪随犯三波逸提。不同说戒默妄，随罪结吉也。
若一人法者。
律云：当往说戒处，扫洒敷坐，具盛水器、舍罗等，待客比丘。若无来者，应至塔庙前，具修威仪，心生口言：今日众僧自恣，我比丘某甲清净。
若犯轻突吉罗，心念忏已自恣。若犯故作吉罗已上，无治罚义及以发露，则不应自恣之法。余依前。
三、大明杂相。
问：对僧自恣，云见罪忏悔；对首、心念，皆云清净者何？
答：僧中通有治举之义，加法容得具足；别人虽有治举，摄治未能得尽，故但言清净，举心应僧。
问：自恣竟，得说戒不？
答：依明了论，先说戒，后自恣。四分云：自恣即是说戒。
问：自恣得在未受具戒人前作不？
答：律中，令至不见不闻处，作羯磨自恣；若不肯避去，僧自至不见闻处作之。
律中，若别人及僧自恣已，更有客来，若少，告清净；等、多，更为说。
若二人作法已，更有三人来，僧法自恣；二人来者，还同对首。如前所明。
问：十五日自恣已，得出界不？
答：不得。破夏、离衣，由夜分未尽故。
受日至七月十五日满者，亦须反界，以夜不得法。文云及七日还。
问：此界安居，余处自恣得不？
答：僧祇：不得，结罪。
问：前安居人自恣竟，分夏得物，后安居人得不？
答：律令受物，余日应足令满。若分房舍、卧具，亦听为未来故受。
问：一说、二说自恣，无难缘成不？
答：不成。律中：六群比丘一说、二说、窃语、疾疾语，不往自恣处，往而不坐，或不说，佛并判不应。
四分云：年少比丘不知自恣法者，和尚、阇梨教诏；犹故忘不忆，使受自恣者教；若复忘，应共句句说。
年少如此委示，老者云何？
答云：亦同年少之法。故律中，阿难摄众无法，迦叶诃言年少。阿难言：我今头白，何故名年少？答云：汝不善察，事同年少。老年愚法，岂不例之？
问：界中前后安居，自恣云何？
答云：从安居多者自恣等。
问：安居竟，须离本处不？
答：律云：安居竟不去，犯罪。毗尼母云：比丘安居已，应移余处。若有缘不得去，不犯。若缘无者，出界一宿，还来不犯。五分：安居已不去，一宿者堕。若不作限请，若非受请处，得住。
增一云：告诸比丘：恒一处止，有五非法：意乐屋舍、器物；又著财产，恐人夺之；或多集财物；贪著亲亲；恒共白衣往来。反此，得五功德。
迦絺那衣法。
就中分五：一、受衣时节；二、衣体是非；三、简人差别；四、受衣方法；五、舍衣进不，并杂出诸相。
初、明受衣时者。
四分云：安居竟，应受功德衣。则前安居人，七月十六日受，至十二月十五日舍，故文云齐冬四月舍。如是乃至八月十五日，日日亦得受衣。故文云即日来，不经宿者，谓即得衣日即受，不得经宿等。
故十诵云：若月一日得衣，即日受。若二日、三日，乃至八月十五日，亦尔。
五分：受有三十日，舍亦三十日。彼但得四月利，不同四分五月利也。
毗尼母云：七月十六日应受。若事缘不及，乃至八月十五日，过是不得。舍中，亦齐五月满已，羯磨舍。七月十六日受者，得百五十日利；八月十五日受者，得百二十日利。中间转降，可以比知。
十诵问受功德衣已，官作闰月者，随安居日数取满也，则不得摄闰。
二、明衣体。
四分云：若得新衣，若檀越施衣，若粪扫衣，新物揲作净。若已浣，浣已纳作净。即日来，不经宿，不以邪命得，不以谄曲得，不以相得，不以激发得，不舍堕，作净者，应法。四周有缘。五条作十隔，若过是条数。应自浣染，舒张碾治，裁作十隔缝治。又云：不得大色染衣，听用袈裟色。
十诵：若不割截，减量作，不揲四角；若故烂坏，覆死人衣，到冢取来者；及曾已受作迦絺那衣：并不成。若揲叶衣，得成。
摩得勒伽云：死比丘受用三衣，及故衣，不成。若急施衣、时衣，成受。
僧祇：未曾受用三衣，得作。
五分：若浣、染、打、缝不如法，若小，若大，若锦绮衣，若未自恣竟受，若贪利养，故舍五事，皆不成受。反上，成受。
善见：若七众衣，得受。若三衣中随受一二衣，得。
四分：必须编边、安纽、作安钩，成受。
三、简人差别者。先明受人，后明持人。
四分云：不在僧前受；若有难；若无僧伽梨；若僧如法受衣，而彼在界外住：并不成。
善见：前安居人得受。若后安居、破安居、异界僧等，不得受。若此处僧少，不满五人，得预请界外僧足数，成受。其异界僧，不得受利。若住处有四比丘、一沙弥，安居欲竟，为沙弥受大戒，得足数，成受。新受戒者亦得五利。一比丘、四沙弥，亦尔。若住处虽有五人，不解受衣，得请异界知法僧来作羯磨受衣，异界人自不得受。
十诵云：诸异界僧欲受衣不可得者，各解本界，同结。受已，然后共解别结。舍者成舍，不舍者依利。犯僧残人、别住人、学悔沙弥、摈人等，不成受。
二、明持衣人。
十诵云：守衣人，具不爱等五德。谓知得受不得受，了了分明。
善见云：若多人送功德衣，应受一衣；余同轻物，应分。重物属四方僧。若施主言持三衣作，尽与持衣人，随施主意。若羯磨迦絺那衣，与衣坏者；若衣坏者多，与衣坏中老者；若老者多，与老中夏多者。不得与悭贪人。
明了论疏云：于初结安居时，欲受迦絺那衣，悉须白僧：我欲受衣。僧观此人，不多缘事不，不好失衣不。此人从来不贪聚财物，有慈悲心，好行惠施者，僧即许可。若不尔者，不须许之。
四、受衣方法，初、作衣法，后、明受法。
四分：若得未成衣，应众僧中羯磨差比丘令作。若得已成者，应如法受。
善见云：若衣未成，应唤一切比丘共成。不得说道德，作留难，唯除病者。不得缝作，应却刺之。所以殷勤者，此衣诸佛所赞。昔莲华如来，一万六千比丘围绕共作故。
诸部作衣，大有明法。今时有者，多是已成。故略不出。
二、明正受。
应取横叠，二尺一缀。如是五缀，置箱中，在上座前。
僧祇：应襞叠衣置箱中，众花散上。
二、明和僧受衣。
应鸣钟集僧。即简破夏、不安居人、犯僧残等，如上列人，并令别坐一处，以不同受衣故。余合受者，共坐一处。虽二处别坐，应同众法。即须索欲问和，答云：受迦絺那衣羯磨。
上座白言：大德僧听！今日众僧受功德衣。若僧时到，僧忍听。僧今和合受功德衣。白如是。
应作羯磨云：大德僧听！若僧时到，僧忍听。僧差比丘某甲为僧持功德衣。白如是。
大德僧听！僧差比丘某甲为僧持功德衣。谁诸长老忍僧差比丘某甲为僧持功德衣者默然，谁不忍者说。
僧已忍差比丘某甲为僧持功德衣竟。僧忍默然故，是事如是持。
大德僧听！此住处僧得可分衣，现前僧应分。若僧时到，僧忍听。僧持此衣与比丘某甲，此比丘当持此衣为僧受作功德衣，于此住处持。白如是。
大德僧听！此住处僧得可分衣，现前僧应分。僧今持此衣与比丘某甲，此比丘当持此衣为僧受作功德衣，于此住处持。谁诸长老忍僧持此衣与比丘某甲，此比丘当持此衣为僧受作功德衣，于此住处持者默然，谁不忍者说。
僧已忍持此衣与比丘某甲受作功德衣竟。僧忍默然故，是事如是持。
彼即应起执衣箱，至上座前，互跪顶戴已，授与上座。上座亦顶戴。如是三反已，置箱上座前。左手拨除花已，右手执衣头，置左手中，二尺许。又取一叠，如是四叠，并置左手中，来上座前。
上座见来，即互跪舒手。其人即右手取叠头，授与上座。又却行一叠，付第二上座。如是却行尽第四上座。
彼付衣已，还至第二上座下间，手执衣口云：
此衣，众僧当受作功德衣。此衣，众僧今受作功德衣。此衣，众僧已受作功德衣。
彼诸比丘应作是言：其受者已善受，此中所有功德名称属我。如是各各说已，答言：尔！
即应起至第四上座前，右手执衣，置左手中。如是四褶取已，至第五上座前，还如第一上座法。
如是乃至下座已，还来上座前，右手执衣向僧互跪白云：今众僧和合受功德衣竟。
五、明舍衣杂相。
四分中：听齐冬四月竟，应出。有二种舍：一、持功德衣比丘出界宿，二、众僧和合出。又广明要心失舍法。
今明和合出者。
律云：僧集和合，未受大戒者出，不来者说欲。僧今和合，何所作为？答云：出功德衣羯磨。大德僧听！今日众僧出功德衣。若僧时到，僧忍听。僧今和合出功德衣。白如是。
僧祇有多种舍法，至腊月十五日不舍者，至十六日自然而舍。余部八种、十种。各随违本心，皆成舍也。
次、明五利通塞者。
律中受此衣故，畜长财、离衣宿、背请、别众食、食前食后至他家等，各如随相所明。其畜长衣，始从七月十六日后受得，至十二月十五日一时说净。余有时非时相摄，亦如随相说。
思益经云：菩萨有四法，无所恐畏，威仪不转：一、失利；二、恶名；三、毁辱；四、苦恼。得利心不高，失利心不下。八法中，其心平等。为决定说罪福业不失。
出俗五众，所以为世良田者，实由戒体故也。是以智论云：受持禁戒为性，剃发染衣为相。
今若冰洁其心、玉润其德者，乃能生善种，号曰福田。不然纵拒，自贻伊戚。便招六聚之辜，报入二八之狱。故五篇明犯，违犯持行自成；七聚彰持，顺持诸犯冥失。
而新学之徒，率多愚鲁。未识条例，宁辨宪章？随戒昏同雾游，罪报类之观海。致使顺流长逝，贪蜜滴而忘归；为成重业，岂超悟而知返！故毗尼母论云：僧尼毁禁而受利养，不现在受者，为向地狱故也。
然则业随心结，报逐心成。必先张因果，广明相号，使持戒佛子观果知因焉。
就中，先明戒护，是违失之宗；后明篇聚名报之相。
初中。所以犯戒果报罪业极大者，由戒护是生善中最，建立功强，故使违损便招重报。
明了论述戒护多种，且略引之。谓在心者，名之为护；在身口者，名之为戒。有护不必有戒，有戒其必是护等。
经中明佛赞得戒护人，有多章句，略述八种。
一者，如王生子，为民所敬；得戒护人，生圣种中，后必得圣，如绍王位。
二者，如月光明，渐渐圆满；戒护亦尔，诸功德等，随时增长，乃至得解脱知见。
三者，如人得如意宝珠，随愿皆果；得戒护人，欲生善道，乃至菩提，必定能得。
四者，如王一子，爱惜绍位；得戒护人，因戒护故，必得成圣，理须爱惜，不得毁损。
五者，如人一目，爱之甚重；此人亦尔，由戒护故，得离生死，得至涅槃。
六者，如世贫人，爱少资粮；此爱戒故，便得慧命。
七者，如国王三事具足，便爱此国，一、足财，二、欲尘，三、正法。得戒护人亦尔，住戒护中，无量功德，心安无忧恼，生长正法。
八者，如病人得好良药；戒护亦尔，不应弃舍，由此离一切恶故。
如是因缘，功业深重。不可轻犯，犯致大罪。
二者，列名释位，中分二别：初明篇聚，后明果报。
初中，五篇七聚约义差分，正结罪科止树六法。今依六聚，且释其名：一、波罗夷，二、僧伽婆尸沙，三、偷兰遮，四、波逸提，五、波罗提提舍尼，六、突吉罗。此上六名并无正译，但用义翻，略知途路。
初，言波罗夷者。
僧祇，义当极恶，三意释之：一者，退没，由犯此戒，道果无分故；二者，不共住，非但失道而已，更不入二种僧数；三者，堕落，舍此身已，堕在阿鼻地狱故。
十诵云：堕不如意处。萨婆多解云：由与魔斗，以犯此戒，便堕负处。
四分云：波罗夷者，譬如断人头，不可复起；若犯此法，不复成比丘故。此从行法非用为名。
又云波罗夷者，无余也，此从众法绝分为名。故偈云：诸作恶行者，犹如彼死尸，众所不容受，以此当持戒。
又名不共住者，不得于说戒、羯磨二种僧中共住故。
问：上言若犯此法，名为断头。准此而言，必无重犯，戒亦非有？
答：戒之有无，此入诤论。杂心中解，有戒非无。
若论重犯，律自明断，随犯多少，一一波罗夷。此篇最初，四戒各别，随重犯淫，众多重犯，余盗、杀、妄，重犯亦尔。
此别解脱戒，由境缘别，得戒不同，故后犯时，还随别犯，如萨婆多云宁可一时发一切戒，不可一时犯一切戒。
且如淫戒，女人身上发得二十一戒，男子身上得十四戒。余法界中男女亦尔。今或贪心，犯一女一道，但名污一淫戒比丘。自余诸淫，戒体光洁，无行可违，称本受体。
如忏初篇，还得清净，不言更受。由有本戒。又如律云：打、谤犯重比丘，皆结堕罪。若无戒者，止同吉罗。
问：应当足数，不名断头？
答：忏本清净，理当足数，如得作说戒、自恣羯磨等。但由情过深厚，不任僧用。故云来不随意。
断头之喻，此望不阶圣果为言。
问：淫戒，虽被污染，但名犯戒，出在何文？
答：上已明示。更广张相，如下忏法中说。戒体定在，常恒清净。
世中有人犯一淫戒，初乃惶慑，后复思审，谓言失戒，遂即雷同，随过皆犯。岂不由愚于教网，自陷流俗？焉知但犯一淫，诸淫并皆不犯；当篇杀、盗，常净俨然；下之五聚，义同初受。
故同法之俦，理须明察。若先严净识，托对五尘，欲染不生，由前方便。若先非摄虑，对境不能不犯，既犯业成，必须无覆早忏，还成本净，进入僧俦。若迷上所设，自怀藏疾，不参众务，财法并亡，便冒受用，自他俱负。岂不悲乎？不亦误哉！
问：淫已被染，诸戒犹全，何故不阶圣位？
答：明了论解：此四重戒，随毁一重，诸余戒分用则无力。如人身中，四处得死，随损一处，身命便死。由戒力弱，不发定慧也。
十轮云：若犯四重，毁法谤圣，死入阿鼻。如是之人，于其一身，不能尽结，必堕恶道。若有于我法中出家，持根本戒，常勤勇猛，一切供养终不虚受。何以故？志求解脱，乃至舍命，终不犯毁。何以故？以四根本，三乘依住故。
四分中，尼有八波罗夷。前四同于大僧，后四如别所说。
十诵重犯，不同此律。同名之罪则有重犯，同种之罪则无重犯。此据初篇以言。故文云学悔沙弥犯僧残，令次第僧中行覆藏、六夜、出罪等。余如别部中说。
明了论云律中说罪有五部者。解云：此间为篇，今依本义，立名部也。有二义，一、成就根本义，二、随顺根本义。
第一，波罗夷部，有十六罪。解云：一一各有四部，成十六罪。
一、远方便。如行淫时，先起心，未动身口。责心即灭。
二者，次方便。谓动身就彼，或口说欲作。此对人忏灭，通名吉罗。
三、近方便。至彼人边，或欲摩触，身未交前，是偷兰遮。期行淫事故摩触，非为戏乐，故成偷兰遮，不成僧残。此罪对人忏。
第四，身交，是根本也。
前三方便，皆为成就，故名部。若根本未成，前三可忏。若已成就，前三逐根本，悉不可忏。此即随顺义。余三例此成部。
四分中，但言成者波罗夷，不成者偷兰。若准十诵，则偷兰分轻重。明了论中，唯结一品。
然偷兰、吉罗，体通彼此。类解应知。如忏法中更述。
二者，僧伽婆尸沙聚。
善见云：僧伽者为僧，婆者为初，谓前与覆藏羯磨也。言尸沙者，云残，谓末后与出罪羯磨也。若犯此罪，僧作法除，故从境立名。
婆沙云：僧伽者为僧，婆尸沙者是残。若犯此罪，垢缠行人，非全净用。有残之罪，由僧除灭故也。
四分中，正明僧残，便成上解。又云有余，以行法不绝为名也。
毗尼母云：僧残者，如人为他所斫，残有咽喉，故名为残，理须早救。故戒律云若犯此罪，应强与波利婆沙等。由邻重罪故也。
若约其种，则有十三。僧如随相。尼有十七，六异七同，广如别说。
明了论解：第二僧伽胝尸沙部，有五十二罪。
诸部说此罪不同。此乃正量部，名有三义。萨婆多部称僧伽婆尸沙，有一义与正量部同。
解云：由戒、见众人和合，是僧伽义。由此二不同，不由定慧。佛所立戒，故言戒同；同一正见，故言见同。
婆尸沙者为残。若犯此罪，僧中受房舍利养，上中下内，最在其外，故名为残也。摩那埵者，翻为悦众意，随顺僧教，咸怀欢喜。阿浮呵那者，翻为呼入众也。
正量部，胝施沙三义：初如前解；第二救义，谓由僧拔济，得免此罪；三者胜义，向犯罪时，成下劣人，由僧拔济，还得清净，从劣得胜。
三者，偷兰遮聚。
善见云：偷兰名大。遮言障善道。后堕恶道。体是鄙秽，从不善体以立名者，由能成初、二两篇之罪故也。又翻为大罪，亦言粗恶。
声论云：正音名为萨偷罗。
明了论解：偷兰为粗，遮耶为过。粗有二种：一是重罪方便，二、能断善根。所言过者，不依佛所立戒而行，故言过也。如牛突篱援，破出家域外故。然过名亦通。此罪最初犯为过，后者从初受名。如后牛随前者，亦得过界。
然偷兰一聚，罪通正从，体兼轻重。律列七聚、六聚，并含偷兰，或在上下，抑有由也。
律中，或次僧残后者，由是戒分所收，罪名重也。如初二篇远近方便，及独头正罪，破僧、盗四之类也。
或在提舍尼下，则是威仪所摄，罪名轻也。如第二篇远方便，及轻独头之罪，谓裸身、用发等例是也。
然戒与威仪，通别互举。通则戒戒并非威仪，皆名犯戒也。若据别以论，上之三篇过相粗著，能治名戒也；下四过轻，能治之行名曰威仪。
若就均杂往分：前四是均，无非正果；下三为杂，通轻及因。然偷兰，杂中之重，故在第五也。
四、波逸提聚。
义翻为堕。十诵云：堕在烧煮覆障地狱故也。
四分，僧有百二十种。分取三十，因财事生犯，贪慢心强，制舍入僧，故名尼萨耆也；余之九十，单悔别人。若据罪体，同一品忏。
尼二百八戒，入第三篇：三十舍堕；余入别忏。种相同异，如别显之。
出要律仪云：尼萨耆，旧翻舍堕。声论云：尼翻为尽，萨耆为舍。波逸提者，本名波药致也。
明了论解：波罗逸尼柯部，有三百六十罪。正量部翻为应功用，三义解之：一、罪多轻细，难识好毁；二、性罪及制罪；三、好毁犯者，应作功用对治，勿令滋广。萨婆多云：波罗夜质胝柯，翻为应对治。恒须思惟，若犯即觉。上座部云：波质胝柯，翻为能烧热。此罪得大叫唤地狱，因时能焦热心，果时能烧然众生。但有三部，有二方便。三十、九十，故百二十。无偷兰遮，有二吉罗。
五、波罗提提舍尼聚。
义翻向彼悔，从对治境以立名。僧祇云：此罪应发露也。即此律戒本中，具明悔过之辞。
僧有四种，如下具陈。尼有八种，与僧全别。
明了论解：第四，波胝提舍尼部，有十二罪。翻为各对应说，谓对人说所作罪也。
六、突吉罗聚。
善见云：突者，恶也；吉罗者，作也。声论：正音突膝吉栗多。四分律戒本云式叉迦罗尼，义翻为应当学。胡僧云守戒也。
此罪微细，持之极难，故随学随守以立名。十诵云：天眼见犯罪比丘，如驶雨下。岂非专玩在心，乃名守戒也？
此律有百众学。尼法指同大僧。
七聚之中，分此一部以为二聚，身名恶作，口名恶说。或云突吉罗、恶说者，必有解判，如疏述之。
明了论解云：非四部所摄，所余诸罪共学对，及婆薮斗律所说罪，一切皆是第五独柯多部摄。此是正量部名。以无别身口业故，意是恶作翻之。萨婆多云突瑟几理多，用身口二业翻恶作也。同翻一名，而义两别。
分轻重中。重者名独柯多，轻名学对。梵音息叉柯罗尼，中国世音息佉柯罗尼，同翻为学对。若不动身口，轻，责心即灭；若动身口者则重，对人方灭。此间不解分别轻重，通名众学，谬矣。
若但心地起，无方便。若动身口，有远近二方便。若忏根本，方便随灭。
重罪，重责心。轻罪者，但云不应起如此心，是名责心忏法。亦通下用。
四分戒律，通束二百五十以为纲要。上已依篇聚具列，粗释名目。余不尽者。
其二不定法，托境以言，通该六聚；若论罪体，生疑不信，是突吉罗。文彰三罪、二罪者，略举生疑之事。广如疏述。
七灭诤中，罪亦通有。但为竞于四诤，彼此未和，故制七药，用以除殄。文义既广，理相又深。徒劳宣释，终未穷尽，故略不述。而僧尼同数，共成通戒焉。
问：五篇七聚，何义离合？今上所明，但云六聚？
答：言立五篇者，僧祇律中。当宗所明，但云五种犯五种制五犯聚。其六聚、七聚，即四分下文。
今且分七、五不同。具有三义，则入五中：一者名均，二则体均，三者究竟均。不具此三，通入聚摄。
而六、七差分者，亦有义意。六中含突吉罗，以同体故。七中离于恶说，以过多故。
问：上具张六聚名体，请知五篇、七聚名相如何？
答：言五篇名者：一、波罗夷，二、谓僧残，三、波逸提，四、提舍尼，五、突吉罗。言七聚者：一、波罗夷，二者僧残，三、偷兰遮，四、波逸提，五、提舍尼，六、突吉罗，七者恶说。且列两名，广如戒本疏说。
问：律中，僧列二百五十戒，戒本具之。尼则五百，此言虚实？
答：两列定数，约指为言。故诸部通言，不必依数。论其戒体，唯一无作；约境明相，乃量尘沙。且指二百五十，以为持犯蹊径耳。律中，尼有三百四十八戒，可得指此而为所防。
今准智论云：尼受戒法，略则五百，广说八万。僧则略有二百五十，广亦同尼律仪。
二、明所犯果报。
就中分二：初、料简起业轻重；二、引文证成来果。
初中。起业要托三毒而生，然毒之所起，我心为本。此义广张，行人须识。如忏法中具明业相。
今略述起罪，必约三性而生。受报浅深，并由意业为本。故明了论解云：破戒得罪，轻重不定。
有重心破轻戒，得罪重：无惭羞心，作无畏难；或由见起，谓无因果；或由不信生，谓非佛制此戒；或不信破此戒得此报；或由疑生，为定佛制，为非佛制，为定得报，不定得报？若由如此心破，得罪便重。若不由如此心，偶尔破戒，重翻成轻。
今随三性，具列罪相。
一者，善心犯戒。
谓如僧祇中，知事比丘暗于戒相，互用三宝物，随所违者并波罗夷。或见他厌生，与其死具；看俗杀生，教令早与，勿使苦恼。此并慈心造罪，而前境违重。不以无知，便开不犯。由是可学，皆结根本。即律文云：愚痴波罗夷，乃至吉罗亦尔。
又如萨婆多云：年少比丘，不知戒相，塔上拔草，罪福俱得。若论来报，受罪则轻。由本善念，更不增苦；不免地狱，由违受体。
若犯性戒，具受二罪，谓业道也，及以违制。若犯遮戒，如坏草木，但得一罪，以化教中本不制故，无情可恼。若后忏洗，复本清净，不同犯性。广如下智论中说。
二、不善心者。
谓识知戒相，或复暗学，轻慢教网，毁訾佛语。如明了论述云，有四种粗恶意犯罪：一者，浊重贪瞋痴心；二者，不信业报；三者，不惜所受戒；四者，轻慢佛语。故心而造，则得重果。以此文证，由无惭愧，初无改悔，是不善心。
故成论：害心杀蚁，重于慈心杀人。由根本业重，决定受报。纵忏堕罪，业道不除。如十诵，调达破僧，犯偷兰已，佛令僧中悔之，而于业道，尚堕阿鼻。故地狱经云：一、作业定，二、受果定，诸佛威神所不能转。广如卷末说陈。
三、无记心犯者。
谓元非摄护，随流任性，意非善恶，泛尔而造。如比丘方坐，高谈虚论，费时损业，纵放身口；或手足损伤草木地土，和僧媒娶，妄用僧物，长衣过限，非时入俗，手触僧器，坏身口仪。如是众例，并通摄犯。唯除恒怀护持，误忘而造。此非心使，不感来果。
非即如上。前为方便，后眠、醉、狂，遂成业果，通前结正，并如论中无记感报。
问：无记无业，云何有报？
答：解有二。初言感报者，谓先有方便，后入无记，业成在无记心中，故言感报。而实无记，非记果也。二者，不感总报，非不别受。如经中，头陀比丘不觉杀生，彼生命过，堕野猪中，山上举石，即因崩下，还杀比丘。又如五百问中，知事误触净器，作啖粪鬼等。如成论中，睡眠成业，是无记业。
问：如前无记，有不犯者，其相如何？
答：前已略明，今更广示。谓学知戒相，善达持犯，心常兢厉，偶尔忘迷，由非意缘，故开不犯。如长衣过日忘不说净，善摄根门便睡漏失，扶持木石失手杀人，如是等缘并非结限。反上所怀，并结正犯。
然则业苦绵积，生报莫穷。虚纵身口，污染尘境，既无三善可附，唯加三恶苦轮。以此经生，可为叹息。
二、引证诚报。
如目连问罪报经云：若比丘、比丘尼，无惭愧心，轻慢佛语，犯突吉罗众学戒罪，如四天王寿五百岁，堕泥犁中。于人间数，九百千岁。第二波罗提提舍尼，如三十三天寿命千岁；于人间数，三亿六十千岁，堕地狱中。第三波逸提者，如夜摩天寿二千岁；于人间数，二十一亿四十千岁。第四偷兰遮，如兜率天寿四千岁；于人间数，五十亿六十千岁。第五僧伽婆尸沙罪，如不骄乐天寿八千岁；于人间数，二百三十亿四十千岁。第六犯波罗夷罪，如他化自在天寿十六千岁，堕泥犁中；于人间数，九百二十一亿六十千岁。
涅槃中：犯突吉罗罪，如忉利天日月岁数八百万岁，堕地狱中。与上经文不同者，此谓数有大小，即万万为亿之量也。
自上引经，并是佛说正翻，非谓失译、疑、伪。勿得纵心罪境，曾不反知。一犯尚入刑科，多犯理须长劫。
今时不知教者，多自毁伤云：此戒律所禁止，是声闻之法。于我大乘，弃同粪土。犹如黄叶，木牛、木马，诳止小儿，此之戒法亦复如是，诳汝声闻子也。
原夫大小二乘，理无分隔。对机设药，除病为先。故鹿野初唱本为声闻，八万诸天便发大道；双林告灭终显佛性，而有听众果成罗汉。以此推之，悟解在心，不唯教旨也。
故世尊处世，深达物机。凡所施为，必以威仪为主。但由身口所发，事在戒防；三毒勃兴，要由心使。今先以戒捉，次以定缚，后以慧杀，理次然乎！今有不肖之人，不知己身位地，妄自安托，云是大乘，轻弄真经，自重我教。即胜鬘经说：毗尼者，即大乘学。智论云：八十部者，即尸波罗蜜。如此经论，不入其耳，岂不为悲？
故摩耶经云：若年少比丘，亲于众中，毁訾毗尼，当知是为法灭之相。涅槃又云：若言如来说突吉罗，如上岁数入地狱者，并是如来方便怖人，如是说者，当知决定是魔经律，非佛所说。以此文证，如来悬知未来有此，故先说示，以定邪正，不令有滥。而有同前群党，可谓即是魔民。
又遗教等经，并指毗尼以为大师，若我在世，无异此也。而故违逆，自陷深殃。
故百喻经云：昔有一师，畜二弟子。各当一脚，随时按摩。其大弟子，嫌彼小者，便打折其所当之脚；彼又嫌之，又折大者所当之脚。譬今方等学者，非于小乘，小乘学者，又非方等。故使大圣法典，二途兼亡。以此证知，今自目睹。
且菩萨设教，通道济俗，有缘而作，不染其风。初心大士，同声闻律仪，护讥嫌戒，性重无别。即涅槃经中，罗刹乞微尘浮囊，菩萨不与，譬护突吉罗戒也。又智论云出家菩萨，守护戒故，不畜财物，以戒之功德胜于布施如我不杀，则施一切众生之命等。以此文证，今滥学大乘者，行非可采，言过其实，耻己毁犯，谬自褒扬。余曾语云戒是小法，可宜舍之，便即不肯；可宜持之，又复不肯。岂非与烦恼合？卒难谏谕，又可悲乎！
今僧尼等，并顺圣教，依法受戒，理须护持，此则成受；若元无护，虽受不成。故萨婆多云：无殷重心，不发无作。
纵使成受，形仪可观，佛法住持，理须同护。今时剃发染衣、四僧羯磨、伽蓝置设、训导道俗，凡所施为，无非戒律。若生善受利，须身秉御之处，口云我应为之；若污戒起非，违犯教网之处，便云我是大乘，不关小教。故佛藏立鸟鼠比丘之喻，驴披师子之皮，广毁讥诃，何俟陈显？
恐后无知初学为彼尘蒙，故曲引张。犹恐同染，悲夫！
比丘有二百五十戒。依之修行，善识其种相者，便发生定慧，克翦烦恼。若暗于所缘，随流染惑，岂能反流生死，方更沉沦苦趣。所以依教出相，具显持犯。必准此行之，庶无祸害焉。
今但随戒别指，直陈进不。若通明心境，具在方轨持犯中。
然戒是生死舟航，出家宗要。受者法界为量，持者麟角犹多。良由未晓本诠，故得随尘生染。此既圣贤同有钦序，何得抑忍不论？故直笔舒之，略分四别：一者，戒法，此即体通出离之道；二者，戒体，即谓出生众行之本；三者，戒行，谓方便修成，顺本受体；四者，戒相，即此篇所明，亘通篇聚。
就初戒法，受缘已明。今略标举，显知由径。且分七门：一、圣道本基；二、戒有大用；三、略知名趣；四、具缘不同；五、优劣有异；六、重受通塞；七、震岭受缘，时代不同。
初、言圣道本基者。
如成实云：戒如捉贼，定如缚贼，慧如杀贼。三行次第，贤圣行之。即经云：依因此戒，得生诸禅定及灭苦智慧。又律云：为调三毒令尽故，制增戒学。又云：戒者，行根、面首。集众善法，三昧成就。
又智论云：若无此戒，虽诸苦行，皆名邪行。即经云：诸善功德，皆不得生。
余广如戒本疏述之。
二、戒有大用。
诸佛立教，并有胜能。明义各别，理须略举。夫三宝所以隆安，九道所以师训，诸行之归凭，贤圣之依止者，必宗于戒。
故律云：如是诸佛子，修行禁戒本，终不回邪流，没溺生死海。又戒经云：若有自为身，欲求于佛道，当尊重正法，此是诸佛教。
故结集三藏，此教最先。善见云：毗尼藏者，佛法寿命。毗尼藏住，佛法方住，故先结之。
所以尔者。余经但泛明化迹，通显因果，事随理通，言无所寄。意寔深远，昏情未达。虽欲进修，鲜得其要。多滞筌相，由迷教旨。
今戒律大藏，住持功强。凡所施造，并皆粗现。以人则形服异世，法则轨用有仪，住既与俗不同，杂行条然自别。由世随相有，法逐相成，便能纲维，不坠于地。又以法能资人，亲成众行，使人能弘法。故律云：以众和合故，佛法得久住。
三、略解名义。
依彼梵本，具立三名。
初、言毗尼，此翻为律。即四分十八法中，毗尼及律，二名不并。又增一中，七种律也，谓七毗尼。或以灭翻，从功能为号，终非正译。故以律翻之，乃当正义。
二、言尸罗，此翻为戒。即六度所说，良证可知。
三、言波罗提木叉，此云处处解脱。
显三次第，即是一化始终。律则据教；教不孤起，必诠行相，戒则因之而立；戒不虚因，必有果克，故解脱绝缚，最在其终。
次明其义。
初云律者，法也。谓犯、不犯、轻、重等法，并律所明，即教诠也。
问：余之两藏，亦明行法，何不标名？
答：智论云：余藏所诠，意存定慧。此中显宣戒行，为万善之因基，故先取法名，引生后二也。
所以前标律者。由出家五众，形服异世，显内法亦异。而外道、俗流，滥同圣迹，无由取别，妙以法除。故创弘律名，用显知法。余如常解。
二者，戒义。
如杂心说：谓类通法界也。广如后明。
智论云：戒者，秦言性善也。又善生经云：戒者，制也，制不善法。或云迮隘，性不容恶；或云清凉，遮烦恼热；或名为上，能上天堂，至无上道。此但从功能彰名。
或从心辩，如经云学也，学调伏心等。
或就体解，即作、无作戒。如杂心云别解脱调伏。以体是善，非恶、无记。
因明正义。戒者，性也。性通善恶，故恶律仪，类亦通周，故云不律仪也。若此立名，戒当禁也。恶法禁善，名之为律；乐杀前生，行顺此法，名之为仪。若就善律仪，反解即是。此则以戒从教立名。
又律云：木叉者，戒也。此因从果为号也。
三、解脱义者。
近而彰名，随分果也：谓身口七非，犯缘非一，各各防护，随相解脱。远取戒德，因戒克圣，望彼绝累，由遵戒本。故律云：除结无罣碍，缚著由此解。余如后说。
四、具缘不同。
若论末代，唯论羯磨一受。必借因托缘，便能长立。其受缘相，如上卷一门。但受是比丘大纲、佛法根本，更略标举。
依毗尼母论云，具五缘：
和尚如法。
两阿阇梨如法。并谓弟子见、闻无破戒事，堪为师义，是得戒限。
七僧清净。谓受者三根无染；通望十师，彼此见、闻、疑中，无非法者：方得成受。片有三根，境非足数。心不具法，了了知非，故受不成。
羯磨成就者，论中云：若言语不具，前后不次，说不明了，并不成受。
众僧和合、与欲。若有别众之相，如足数法中所明，受亦不得。
又云：若在家受五戒、八戒，乃至十戒，随毁破一重，如此人者，后出家，不得戒，不得作和尚，即十三难中初难摄。余十二难同前。
萨婆多云：若受五戒，破其重者，后舍五戒，更受五、八、十、具戒等，并禅、无漏戒，一切不得。乃至破八戒中重者，不得如前。
毗尼母云：不就戒场外，更不结大界，直结小界，不得受具。今有无难因缘结小界受，亦是非法。
多论又云：若殷重心，则有作与无作。轻浮心者，不发无作。又如受后具持，可是愿行相应，依论得戒。有受无持，但有空愿，无行可副，则不得戒。故律云共比丘同戒也。以受、持同故，可有得戒、犯戒之人。反上则无戒，亦不犯也。
多论：问云：羯磨竟时，为善心得，为不善心，乃至无心得？答：通是得戒。
若尔，何故律云瞋恚、睡、狂，如是等人，不名受具？
答云：作白之时，具上四心，不名得戒。羯磨已后，方有四心，皆是得限。前善心不得者，谓泛缘余善，无心缘戒。又不类余无心也。
五、优劣者。
由立此门，知戒是胜缘、入道之要，便能护持无失于相也。
婆论云：木叉戒，佛在世有，希现故胜。禅、无漏戒，一切时有。二、有漏木叉，通情、非情，宽故言胜。余二局情，狭故不如。三、有漏木叉，从慈心发故胜，能为佛道作因。四、木叉戒者，被及七众，绍续三乘、三宝、三道，住持功强。余二无能，故劣。五、木叉戒者，唯佛弟子有。余禅戒者，外道亦有。
善见云：具足木叉者，诸光、诸山、诸学之中，日光、须弥、学中木叉，最以为胜。若非佛出，则无有人竖立此法。
六、重受者。
依萨婆多宗，戒不重发，亦不重受，罪不重犯。依本常定。故罗汉心中，有下品戒。
若尔，何故戒有羸、不羸耶？
答：此对随行，不论受体。亦可作戒在一念，随心一品定；无作，非心，尽形故，随行有增微。
故成论云：有人言：波罗提木叉有重发不？答云：一日之中，受七善律仪，随得道处，更得律仪。而本得不失，胜者受名。
其七善者，谓五戒、八戒、十戒、具戒、禅戒、定戒、道共戒也。
如萨婆多师资传云：重受增为上品，本夏不失。
僧传云：宋元嘉十年，祇桓寺慧照等，于天竺僧，僧伽跋摩所，重受大戒。或问其故，答曰：以疑先受，若中若下，更求增胜，故须重受。依本腊次。
七、震岭受缘。
余闻有人言：此土受戒，先无从始。纵今受者，少乖缘具，理得何疑。但作奉戒之心，莫非得戒之限。忽闻斯语，不觉喟然。岂以雷霆震地，聋者不闻，七曜丽天，盲者不见。既同管识，岂妄厝言！故引用圣教，明白灼然。具缘成受，不具不得。此土受具，僧传显彰。纵缘境有滥，依法亦有明诀，如前卷受中。
所言汉境受缘者。
自汉明夜梦之始，迦、竺传法已来，迄至曹魏之初，僧徒极盛，未禀归戒，止以剪落殊俗。设复斋忏，事同祠祀。后有中天竺僧，昙摩迦罗，此云法时，诵诸部毗尼，以魏嘉平年至洛阳，立羯磨受法。中夏戒律始也。准用十僧，大行佛法，改先妄习，出僧祇戒心。又有安息国沙门昙谛，亦善律学，出昙无德羯磨。即大僧受法之初也。
比丘尼受具初缘。
至宋元嘉七年，有罽宾沙门，求那跋摩，至扬州，译善戒等经。又后有师子国尼八人来至，云：宋地未经有尼，何得二众受戒？摩云：尼不作本法者，得戒，得罪。寻佛制意，法出大僧，但使僧法成就，自然得戒。所以先令作本法者，正欲生其信心，为受戒方便耳。至于得戒，在大僧羯磨时生也。诸尼苦求更受。答曰：善哉！夫戒、定、慧品，从微至著。若欲增明，甚相随喜。且令西尼学语，更往中国请尼，令足十数。
至元嘉十年，有僧伽跋摩者，此云众铠，解律、杂心，自涉流沙，至扬州。初，求那许尼重受，未备而终。俄而师子国尼铁索罗等三人至京，足前十数，便请众铠为师，于坛上为尼重受。
出高僧、名僧、僧史、僧录，及晋宋杂录。故略出缘起，永为龟镜。
二者戒体，四门分之：一、戒体相状；二、受随同异；三、缘境宽狭；四、发戒数量。
初中五门：一、辨体多少；二、立两所以，即解名义；三、出体状；四、先后相生；五、无作多少。
初中。所以别解脱戒，人并受之，及论明识，止可三五：皆由先无通敏，不广咨询，致令正受多昏体、相，盲梦心中，缘成而已。及论得不，渺同河汉。故于随相之首，诸门示现。准知己身得戒成不，然后持犯，方可修离。
问：别脱之戒，可有几种？
答：论体约境，实乃无量。戒本防恶，恶缘多故，发戒亦多。故善生云众生无量，戒亦无量等。今以义推，要唯二种：作及无作。二戒通收，无境不尽。
二、立两所以，并解名义。
初中。问曰：何不立一，及以三种？
答：若单立作，作休谢往，不能防非，又不可常作，故须无作，长时防非。若单立无作，则起无所从，不可孤发，要赖作生。二法相藉，不得立一。
何为不三？
但由体相道理相违，一、作、无作别，二、心、非心别，性不可合，但得立二。若就所防，随境无量。
引证者。
如萨婆多云：若淳重心，身口无教。初一念色有身口教，及以无教。第二念中，唯有无教，无其教也。
涅槃云：戒有二种：一者作戒，二者无作戒。是人唯具作戒，不具无作，是故名为戒不具足。即如上论，以无淳重之心，不作奉行之意，不发戒也。
又善生云：是十恶法，或有作色，无无作色，或有作色及无作色。如人手执极香、臭物，瓦木等喻。
以上诸文，有二非虚。
次解名义。
问曰：既知二戒，请解其名。
答云：所言作者，如陶家轮，动转之时，名之为作。故杂心云：作者身，动身方便。
言无作者，一发续现，始末恒有，四心三性，不藉缘办。故杂心云：身动灭已，与余识俱，是法随生。故名无作。成论·无作品云：因心生罪福，睡眠、闷等，是时常生，故名无作。
云何名戒？
戒禁恶法。故涅槃云：戒者，直是遮制一切恶法。若不作恶，是名持戒。善生经中，五义明之，如前制、迮、凉、上、学等解也。
三、出体状。
二论不同，今依本宗，约成论以释。
先明作戒体。
论云：用身口业思为体。论其身口，乃是造善恶之具。
所以者何？如人无心杀生，不得杀罪。故知以心为体。
文云：是三种业，皆但是心。离心无思，无身口业。
若指色为业体，是义不然：十四种色，悉是无记，非罪福性。
又有论师，以身口二业相续善色声，为作戒体。以相续色声，法入所摄，意识所得，是罪福性也。
言无作戒者，以非色非心为体。
非色者，非尘大所成。以五义来证：一、色有形段方所，二、色有十四、二十种别，三、色可恼坏，四、色是质碍，五、色是五识所得。无作俱无此义，故知非色。
言非心者，体非缘虑，故名非心。亦有五证：一、心是虑知，二、心有明暗，三、心通三性，四、心有广略，五、心是报法。无作亦不具此。
故以第三聚，非色非心为体。
文云：如经中说：精进人得寿长，随寿长得福多，以福多故久受天乐。若但善心，云何能得多福？是人不能常有善心故。又意无戒律仪。若人在不善、无记心，亦名持戒。故知尔时无有作也。
涅槃云：戒者，虽无形色，而可护持。虽非触对，善修方便，可得具足。
十住婆沙云：戒有二种，作者是色，无作非色。
故以多文证成非色。
四、明二戒先后。
初解云：如牛二角，生则同时。故多论云：初一念戒，俱有二教；第二念中，唯有无教。
后解云：前后而起。故善生云：世间之法，有因则有果。如因水镜，则有面像。故知作戒前生，无作后起。
论云作时具作、无作者，此是作俱无作，并是戒因。至第三羯磨竟，其业满足，是二戒俱圆，故云具作、无作。不妨形俱无作，仍后生也。亦是当一念竟时，二戒谢后，无作生也。
五、泛解多少。依如多论，八种无作：
一、作俱无作。如作善恶二业，与作方便齐生。
二、形俱无作。如善恶律仪，形灭戒失。
三、事在无作。如施物不坏，无作常随。僧坊、塔、像、桥、井等物，功德常生。除三因缘：前事毁破，此人若死，若起邪见。无此三者，事在常有。恶缘同之。
四、从用无作。如著施衣，入诸禅定，则令施主得无量福。恶缘弓刀，例此可知。
五、异缘无作。如身造口业，发口无作；口造身业，发身无作等。若依成论，身口互造。
六、助缘无作。如教人杀、盗，随命断、离处，教者得罪。
七、要期无作。亦名愿无作。如人发愿，作会作衣等施，无作常生。
八、随心无作。有定慧心，无作常生。亦名心俱。成论云：出入常有，善心转胜故。此言随心者，随生死心，恒有无作，非谓随定慧。别脱不尔，唯随于身。即涅槃云：初果生恶国，道力不作恶。
上八种中，前七通善恶，欲界系法。后一无作，若是世禅，局上二界；若出道法，非三界业。
二、受随同异。
二种无作，五义同之：一者名同。受、随俱名无作。二者义同。同防七非。三者体同。同以非色心为体。四、敌对防非同。受中无作，体在对事防，与随中无作一等。五、多品同。如成论，戒得重发，肥羸不定。
异有四种。一、受中总发，以愿心，情非情境一切总得。随中无作别发，行不顿修，次第渐成。二、长短不同。受中无作，悬拟一形；随中无作，从方便色心俱，事止则无，故名短也。三、宽狭不同。受中任运，三性恒有；随局善性，二无，名狭。四、根条两别。受为根本；随依受起，故曰枝条。
二种作者。
有五同：一、名同；二、义同；三、体同；四、短同；五、狭同，唯局善性。所以准知。
有四种异。一、受中总断，随中别断。二、受本，随条。三、受是悬防，随中对治。四、受作一品。终至无学，随一品定。随中作戒多品。由境有优劣，心有浓淡，故心分三品。不妨本受是下品心。故杂心云：罗汉有下品戒，年少比丘上品戒。
三、明发戒缘境宽狭。
上卷受缘，已略明发戒方法。但心随境起，故今广论，令知戒德之高广，亦使持者有勇励。
就中分四。
能缘心。现在相续心中缘。
所缘境。境通三世。如怨家，境虽过去，得起恶心斩截死尸；现在怨家子，有可坏义；未来诸境，可以准知。故缘三世而发戒也。
成论：问：为但于现在得律仪，从三世众生得耶？答：三世众生所得。如人供养过去所尊，亦有福德。律仪亦尔。
发戒。现在相续心中得。
防非者。但防过去未来非，现在无非可防。
问：毗尼殄已起，戒防未起，何得言断过去非耶？
答：境虽过去，非非过去。犹是戒防未起非。
又解云：一、专精不犯，戒防未起非；二、犯已能悔，还令戒净，即除已起非。余如戒本疏解。
然则缘境三世，得罪现在；过未二境，唯可起心：说言三世发也。若据得戒，唯在现在一念。
成论云：慈悲布施，是亦有福；戒亦可尔。以通三世，皆与乐意。又云：慈功备物，但通现在，过、未已谢。戒则不尔，要心普周。若作偏局，一向不合。故多论云：以恶心随戒有增减故。
问：戒从三世发，唯防二世非者？
答：若论受体，独不能防，但是防具。要须行者秉持，以随资受，方成防非。不防现在，以无非也：若无持心，便成罪业；若有正念，过则不生故也。然又以随资受，令未非应起不起，故防未非；若无其受，随无所生。既起恶业，名曰过非；为护受体，不令尘染，忏除往业，名防过非。
若尔，戒必防非，非何故起？
答：要须行者随中方便，秉持制抗，方名防非。如城池弓刀拟捍击贼之譬。余如戒本疏中解之。
四、明发戒多少。
略如上明。今又述者，以世俗多迷，故广铨叙。意存识相知法，自济兼人故也。
然所发戒数，随境无量。要而言之，不过情与非情，有无二谛，摄相皆尽。任境而彰，略说则地水火风空识等界，及色声香味触等五尘，乃至过、未三世法界等法，及六趣众生、趣外中阴，四生，亦发得戒。
上来悬举，次引文证。
俱舍云：戒从一切众生得定，分、因不定。何以故？不得从一种众生得故。
分不定者。有人从一切分得戒，谓受比丘戒。有人从四分得，谓受所余诸戒，即五、八、十戒也。
因不定者，有二义：若立无贪瞋痴为戒生因，从一切得，以不相离故；若立上中下品意为戒生因，则不从一切得。
若不从一切众生得，戒则无也。何以故？由遍众生起善方得，异此不得。云何如此？恶意不死故。
若人不作五种分别，得木叉戒。一、于某众生，我离杀等；二、于某分我持；三、于某处能持；四、某时能持；五、某缘不持，除斗战事。如此受者，得善不得戒。
于非所能境，云何得戒？由不害一切众生命故方得。
若从所能境得戒，此则有损减过。能非能，互转生故。
若尔，则离得舍因缘，得戒舍戒，此义自成。
纵离得舍因缘，此有何过？恶心不死故，不成溥周。
毗婆沙问云：若尔草木等，未有有时生灭，岂非增减？众生入般，岂非减耶？
义解作四句。一、心谢境不谢。圣无烦恼，以境不尽，故戒在不失。二、境谢心不谢。入般、草死戒不失，由心过罪在故。三、心境俱不谢，可知。四、心境俱谢。根转之时，不同戒失。
萨婆多云：于非众生上，亦得无量戒善功德。如三千世界，下尽地际，伤损如尘，皆得其罪；翻恶成善，一一尘处，皆得戒善。乃至一草一叶一华，反罪顺福，皆入戒门。
故善生云：大地无边，戒亦无边。草木无量，戒亦无量。虚空大海，戒德高深，亦复如是。以此文证，理通法界，义须戴仰。
多论又云：于三千大千世界，下至阿鼻，上至非想，于一切众生上，可杀不可杀，乃至可欺不可欺，此一一众生乃至如来，有命之类，以三因缘，一一得戒。又以此推：出家僧尼及下三众，奉戒德瓶，行遵圣迹，位高人天，良由于此。端拱自守，福德恒流。
故明了论云：四万二千福河恒流。解云：谓四万二千学处，一切恒流。其犹河水，洗除破戒烦恼。言四万二千者，谓根本戒有四百二十。所以尔者，如婆薮斗律，戒有二百，多明轻戒；优婆提舍，戒有一百二十一，多明重戒；比丘尼别戒九十九，合成四百二十。是一一戒，有摄僧等十功德；一一功德，能生十种正行，谓信等五根，无贪等三善根，及身口二护。一戒即百，合成有四百二十，岂非四万二千？又解云：无愿毗尼者，谓第三羯磨竟时，四万二千学处，一时并起。无一戒不生，故称无愿。据斯以求，戒德恒流。
问：僧尼二众，戒数各别，何以无愿毗尼，直言四万二千耶？
一解：此总举二众以说。若取实理，各随本戒。
又释：以转根义。证比丘悬发得尼戒，俱有四万二千。
次对七众，发戒多少。
准萨婆多云：五戒者，于一切众生乃至如来，皆得四戒。以无三毒善根，得十二戒。并一身始终，三千界内，一切酒上咽咽皆得三戒，以受时一切永断。设酒灭尽，罗汉入般，戒常成就。
准以义推。女人身上淫处有三，男上有二。发由三毒，单配，则女人所得十八戒，男子十五戒。非情一酒，亦得三戒。
八戒发者，众生同上，非情得五。
十戒。下三众，情及非情同大僧发。四分律文俱发七支。戒戒下文，皆结吉罗故。
若尔，何故列十？此但示根本、喜作，说相令其早知。余则和尚曲教。故三归、羯磨，俱无戒数之文，说相之中方列十、四，两种类解。
若约僧尼，准如婆论：一一众生，身口七支，以贪瞋痴起，故成二十一戒。
今义准张：三毒，互起二三，等分，应有七门；女人九处，男子八处；七毒历之，女人身上得六十三戒；男子身上，以己七毒恼他，得五十六戒；非情戒境，各得七戒。
以此例余，法界之中，情与非情，各得诸戒无量无边。故善生中，五种为量，众生、大地、草木、大海，及以虚空。譬戒德量，如前分雪。
问：七支摄戒尽不？
答：尽也。设有不尽，摄入七中，如配戒种、类所说。
又云：摄戒不尽。以罪性不同，如杀打两别，能防体异。故善生云：除善恶戒已，更有业戒，所谓善恶法也。故知根本，七支所收；业戒，种类所摄。
宜作四句。一者，善而非戒，谓十中后三是也，律不制单心犯也。二、戒而不善，即恶律仪。三、亦善亦戒，十善之中，前七支也。以不要期，直尔修行，故名善也；反此策励，故名戒也。四、俱非者，身口无记。
问：戒与律仪，行相差别如何？
答：通衍无涯，是律仪也；对境禁约，是戒仪也。如比丘具缘受已，见生不杀，望此一境，名持杀戒，望余四生，名持律仪；若杀此生，名犯杀戒，余生不杀，不犯律仪。若就恶律仪解，望杀一羊，名持恶戒；望余通类，有生皆罪，是持律仪。
三者，戒行。谓受、随二戒，遮约外非，方便善成，故名戒行。
然则受是要期思愿，随是称愿修行。譬如筑营宫宅，先立院墙周匝，即谓坛场受体也；后便随处营构，尽于一生，谓受后随行。
若但有受无随，直是空愿之院，不免寒露之弊。若但有随无受，此行或随生死，又是局狭不周。譬同无院屋宇，不免怨贼之穿窬也。必须受随相资，方有所至。
问：今受具戒，招生乐果，为受为随？
答：受是缘助，未有行功。必须因随，对境防拟。以此随行至得圣果，不亲受体。故知一受已后，尽寿已来，方便正念，护本所受，流入行心，三善为体，则明戒行随相可修。若但有受无随行者，反为戒欺，流入苦海。不如不受，无戒可违。是故行者，明须善识，业性灼然，非为滥述。
四、明戒相。
语相而言，有境斯是，缘则绵亘，摄心通漫。今约戒本，人并诵持，文相易明，持犯非滥。自余万境，岂得漏言？准例相承，薄知纲领。
初篇。
淫戒已下，例分为三：一谓所犯境，二、成犯相，三、开不犯法。略知持犯，广如下篇。余义并如戒本疏中。
初、明犯境者。
僧祇云：可畏之甚，无过女人。败正毁德，莫不由之。染心看者越毗尼，闻声起染亦尔。智论云：淫欲虽不恼众生，心心系缚，故为大罪。故律中淫欲为初。又比丘法，今世取涅槃故。
四分中，犯境，谓人、非人、畜生三趣。据报则男、女、二形。据处则女人三道，谓大小便道及口，男子二道。此等淫处，若觉、睡眠，若死未坏、少坏，但使入淫处如毛头，皆波罗夷。律云：牛、马、猪、狗、雁、鸡之属，莫问心怀想、疑，但是正道，皆重。余摩得伽论，具明犯之分齐。
然淫过粗现，人并知非。及论问犯，犯皆结正。约相示过，耳不欲闻，或致轻笑，生疑生怪。故善见云：法师曰：此不净法语，诸闻说者，勿惊怪；生惭愧心，志心于佛。何以故？如来慈愍我等。佛是世间王，离于爱染，得清净处，为愍我等，说此恶言，为结戒故。又观如来功德，便无嫌心。若佛不说此事，我等云何得知波罗夷罪？有笑者驱出。
次成犯相，有二缘。
一、自有淫心向前境，纵有裹隔互障，但入如毛头，结成大重。具四缘成，是正境，兴染心，起方便，与境合，便犯。
二者，若为怨逼，或将至前境，或就其身。佛开身会，制令不染。亦具四缘，是正境，为怨逼，与境合，受乐，便犯。善见云：淫不受乐者，如以男根内毒蛇口中及以火中。是不染之相。
问：此淫戒结犯，通戏笑不？如以小儿根内口中弄，故无淫心。
答：淫心难识。准律云：爱染污心，是淫欲意。并犯重罪。五分：若刺者是戏，偷兰；非戏者，重。受刺者亦尔。十诵云：口中要过齿成犯。余二道无开。
四分云：若为怨家强持男根令入三犯境，于三时心无有乐，皆不成犯。随始入、入已、出时，一一时中有淫意，皆重。若为怨家强捉比丘二处行不净，初入觉乐，犯重。乃至裹隔四句亦尔。脱有其事，内指口中啮之，唯觉指痛，则免重罪。如前论说蛇口、火中可也。
律云：死尸半坏，多分坏，及骨间行不净，偷兰。此淫戒结犯，不待出精，但使骨肉间行者，皆偷兰。若元作出精意，精出犯僧残。如戒本疏说。由元非僧残意故，但是正道皆犯。
故善见：纵使斫头断，及死人口中、颈中行淫亦重。
律云：若僧尼互相教，作者，能教犯偷兰；不作，犯吉罗。下三众相教，作、不作，俱犯吉罗。作者，灭摈吉罗为异。
三、明不犯中。
若睡眠无所觉知，不受乐，一切无有淫意，并不犯。
第二，盗戒。
性戒，含轻重也。性重之中，盗是难护。故诸部明述，余戒约略总述而已；及论此戒，各并三卷、五卷述之。必善加披括，方能免患。有人别标此盗，用入私钞。抑亦劝诫之意也，终须遍览，故铨次列之。
初、犯境之中。谓六尘六大有主之物，他所吝护，非理致损，斯成犯法。若无主物及以己物，或为缘差、境夺、心想疑转，虽有盗取之心，而前非盗境，并不结犯，唯有本心方便。
问：何名无主物？
答：善见云：子作恶事，父母逐去。后时父母死者，是物无主，用则无罪。萨婆多云：二国中间，两边封相，其间空地有物，是名无主。又云：若国破王走，后王未统，此中有物，又是无主。即如俗令，山泽林薮不令占护，若先加功力，不得盗损。
二、成犯相中，总缘具六种：
有主物，有主想，有盗心，重物，兴方便，举离本处。必具成犯。
今依犯缘，次第解释。
就初缘中，大分三位：盗三宝物，盗人物，盗非、畜物。
初中，先明知事人是非，然后解盗用差别。
所以然者。若不精识律藏、善通用与者，并师心处分，多成盗损。相如后说。
故宝梁、大集等经云，僧物难掌，佛、法无主。我听二种人掌三宝物：一、阿罗汉；二、须陀洹。所以尔者，诸余比丘，戒不具足，心不平等，不令是人为知事也。更复二种：一、能净持戒，识知业报；二、畏后世罪，有诸惭愧及以悔心。如是二人，自无疮疣，护他人意。此事甚难等。
圣教如此，即为大诫。因即犯者，愚痴慢故。所以律云我说此人愚痴波罗夷等。
今料简三宝物，四门分别：
盗用，互用，出贷，将三宝物瞻待道俗法。
初中，盗佛物者。
正望佛边无盗罪，由佛于物无我所心，无恼害故。但得偷兰，以同非人物摄故。
十诵：盗天神像衣，结偷兰。涅槃亦云：造立佛寺，用诸华鬘供养，不问辄取，若知、不知，皆犯偷兰。
若有守护主者，三宝物边皆结重罪；无守护主，望断施主福边结罪。
故鼻奈耶云：若盗佛塔、声闻塔等幡盖，皆望断本施主福边结罪故。五百问中：塔上扫土，净地弃之，不得恶用。
摩得勒伽云：盗非人庙中物，有守护者犯重。
十诵：盗佛图物、精舍中供养具，若有守护，计直成犯。
善生中，亦从守塔人得重罪，不望佛边结之。
所以约守物人结者，如盗人物中分别。
必盗而供养无犯。萨婆多论盗佛像，十诵中偷舍利，并净心供养。自作念言彼亦是师，我亦是师，如是意者，无犯。
摩得伽中：盗佛像、舍利，不满五故，偷兰；满五，犯重。萨婆多云，谓转卖者。若佛塔中鸟死，及得余物，但供塔用。余用犯盗。
盗法物者。
法是非情，无我所心。律中结重者，望守护主结也。
文云：时有比丘，盗他经卷，佛言计纸墨结重，佛语无价故。十诵、摩得伽、萨婆多并同，望护主结。五分：盗经者，计纸墨书功，满五犯重。摩得伽云：偷经物，满五得重，不满犯轻。
五百问中，不得口吹经上尘土，像上准同。若烧故经，得重罪，如烧父母。不知有罪者，犯轻。
十诵：借经拒而不还，令主生疑者，偷兰。此由心未绝故尔。
正法念云：盗写秘方犯重。
问：如论中，盗像、舍利供养无犯。盗经亦同，一向结重者？
答：佛得遥心礼敬，法须执文读诵。故地持云不现前供养，名大大供养等。若欲互举，亦互结犯。如人造像，专心为己，不通余人，可不结重？造经为他，随能受用，岂可结罪？
盗僧物者。
有护主者，同上结重。若主掌自盗，准善见论，盗僧物犯重。
然僧有四种。
一者，常住常住。谓众僧厨库、寺舍、众具、华果、树林、田园、仆、畜等。以体通十方，不可分用，总望众僧，如论断重。
僧祇云：僧物者，纵一切比丘集，亦不得分。此一向准入重摄。
二者，十方常住。如僧家供僧常食，体通十方，唯局本处。若有守护，望主结重。同共盗损，应得轻罪。
僧祇云：若将僧家长食还房，得偷兰。善见云：若取僧物如己物，行用与人，得偷兰。若盗心取，随直多少结。是名第五大贼。毗尼母亦尔。
萨婆多、善见，不打钟食僧食者，犯盗。又空寺中，客僧见食盗啖者，随直多少结罪。
三者，现前现前。必盗此物，望本主结重。若多人共物，一人守护，亦望护主结重。
四者，十方现前。如亡五众轻物也。善生经云：盗亡比丘物，若未羯磨，从十方僧得罪轻；若已羯磨，望现前僧得罪重；若临终时，随亡人嘱授物，盗者，随约所与人边结罪。
四分云：四方僧物，若僧，若众多人，若一人，不应分，不应卖，不应入己，皆犯偷兰。
因即有人言若盗僧物，云不成盗，便即夺取。此未见诸部明文，若夺成重。
四分暂碍僧用，故结轻。若永入己，同善见断重。
五分：盗心贸僧好物，直五钱犯夷。一钱已上犯偷兰。
大集云：盗僧物者，罪同五逆。
然盗通三宝，僧物最重，随损一毫，则望十方凡圣，一一结罪。故诸部，五分中，多有人施佛物者，佛并答言：可以施僧，我在僧数，施僧得大果报。
又方等经云：五逆四重，我亦能救，盗僧物者，我所不救。余如日藏分、僧护传等经广陈。
五百问云：负佛法僧物，纵偿还，入阿鼻，而得早出。何况不偿者，永无出期。因说三藏法师还债事。
二、明互用。又分四：
三宝互，当分互，像共宝互，一一物互。
就初中。如僧祇：寺主摩摩帝，互用佛法僧物，谓言不犯。佛言波罗夷。谓知事人，取僧粮食器具及以牛马，为佛像家营事使役，并得正重。将佛、法物僧用，亦尔。广文如彼律。
宝梁等经云：佛法二物不得互用，由无有人为佛法物作主故，复无可咨白，不同僧物。所以常住、招提互有所须，营事比丘和僧索欲行筹，和合者得用。若欲用僧物修治佛塔，依法取僧和合，得用；不和合者，劝俗修补。若佛塔有物乃至一钱，以施主重心故舍，诸天及人，于此物中，应生佛想、塔想。乃至风吹雨烂，不得贸宝供养。以如来塔物，无人作价故。
若准此义，佛堂之内而设僧席，僧房之内安置经像妨僧受用，并是互用。由三宝位别，各摄分齐故。若无妨暂安，理得无损。文云不得安佛下房，己在上房也。
问：招提常住等，是何物耶？
答：中含：阿难受别房，用施招提僧。庵婆女以园施佛为首，及招提僧。文中不了。准此，房宇等是招提僧物，华果等是僧鬘物。
五百问：本非佛堂，设像在中，比丘共宿卧，作障隔者，不犯。由佛在世，亦与弟子同房宿故。
十诵：佛听僧坊畜使人，佛图使人，乃至象马牛羊亦尔。各有所属，不得互使。
大集经云：寺无五僧，不得受他田宅、奴、畜等所施之物。
萨婆多：四方僧地，不和合，不得作佛塔，为佛种华果。若僧中分行得已，听随意供养。华多无限者，随用供养。若经荒饿，三宝园田无有分别，无可问白，若僧和合，随意处分。若属塔水，用塔功力得者，僧用得重；若功力由僧，当筹量多少。莫令过限，过则结重。
十诵：僧园中树华，听取供养佛塔。若有果者，使人取啖。大木，供僧椽梁用。树皮、枝叶等，随比丘用。亦得借僧釜、镬、瓶、盆等杂用。
毗尼母云：已处分房地，种树得木，后用治房，不须白僧。僧树治塔，和僧者得。
僧祇：院内树薪，应准多少，供温室、食厨、浴室、别房，不得过取。若无定限，随意多少，应取干枯者。若僧须木用，或有树在妨地，而施主不许者，使净人以鱼骨刺灰汁浇令死，然后语施主知，后乃斫用。若僧田宅连接恶人，得语檀越转易。
四分瓶沙王以园施佛，佛令与僧等。故知三宝不得互用，便劝施僧，僧犹得供佛、法也。若本通三宝施者，随偏用尽，不得破此物以为三分，则乖本施心故。
善见云：伏藏中物，若为三宝斋讲设会，得取无罪。
上律中，乃至别人得用僧薪草者，此要须具戒清净，应僧法者，如律所断，财法皆同。若行少缺，乖僧用者，得罪无量。广如前经中。又如传云：由取僧树叶染作杂用，罪籍藏在石函，身皆入地狱受苦。斯由戒非全具，心无惭愧故耳。有心行者，自隐而参取焉。
当分互用。
谓本造释迦，改作弥陀；本作大品，改作涅槃；本作僧房，改充车乘：皆望前境，理义可通，但违施心，得互用罪。
律云：许此处乃与彼处，及现前堂直回作五衣，并得罪也。
若本作佛，回作菩萨，本经末论等，则情理俱违。本造正录、杂录真经，乃造人集伪经者，因果全乖，决判得重。福无福别，邪正杂故。
若东西二龛，佛、法财物，有主不合，无主通用。
若元通师徒及众具供养者，理通得作，而不通牛、马、杂畜、非义之人。
五百问云：用佛彩色，作鸟兽形，得罪；除在佛前，为供养故。
善见：若施主本拟施园果为衣服、汤药等，盗心回分食者，随计结重。若拟作僧房舍重物，而回作僧食，犯偷兰。若住处乏少粮食，各欲散去，无人守护者，和僧减用上园果等重物作食，主领守之。乃至四方僧房亦得。若房破坏，卖粗者以相治补。若贼乱世，听持随身，贼去静时，还复本处。欲供养此像，回与彼像，吉罗。第八、第九、第十卷中，论盗戒大微密。
十诵、勒伽云：持此四方僧物，盗心度与余寺，吉罗。以还与僧，不犯重也。僧祇：若在近寺破，无卧具供养者，通结一界，彼此共用。
五百问中：白衣投比丘，未度者，白僧与食。若为僧乞，白僧听，将僧食在道；若僧不许，或不白行，还须偿，不者犯重。若供僧斋米，僧去，斋主用供后僧，打犍槌得食。若不打者，一饱犯重。
准上，不得辄将僧食出界而食。本无还心者，犯重。虽复打钟，犹不免盗，以物体摄处定故。律中共利养，别说戒者，须作羯磨，和僧方得。若直得者，何须同界同法也？若为僧差远使，路非乞食之所，和僧将食在道，亦不必作相。准善见守寺之文。
若寺庄硙，不必和僧，彼此通用。住处各鸣犍槌通食。
若行至外寺，私有人畜，用僧物者，犯重。以施主拟供当处住僧，不供别类，非是福田故。僧家人畜，犯吉罗。
像共宝互。谓住持三宝与理宝互也。
萨婆多问：佛在世时，诸供养三宝物中，常受一人分。何以灭后，偏取一大分？
答：佛在时，色身受用，故取一人分；灭后，供养法身，功德胜僧，故取一宝分。又佛在时，言施佛者，则色身受用；言施佛宝者，置爪发塔中，供养法身，法身常在世间故。
若施法者，分作二分，一分与经法，一分与诵经说法人。若施法宝，悬置塔中。
若施僧宝，亦著塔中，供养第一义谛僧。若施众僧者，凡圣俱取分，以言无当故。
准此，受施之时，善知通塞，勿令互用，致有乖失。
随相物中自互。
先约佛物有四种。
一、佛受用物。
不得互转，谓堂宇、衣服、床帐等物，曾经佛用者，著塔中供养，不得互易。如前宝梁经说。五百问事云：不得卖佛身上缯，与佛作衣。又：佛堂柱坏，施主换讫，故柱施僧，僧不得用。律中：佛言：若佛园坐具者，一切天人供养，不得辄用，皆是塔故。广敬如僧像致敬法中。
二、施属佛物。
五百问云：佛物，得买取供养具供养。十诵：以佛塔物出息，佛言：听之。五百问云：佛物不得移至他寺，犯弃。若众僧尽去，白僧，僧听，将去无罪。比丘客作佛像、书经，得物不得取。若得佛家牛畜，亦不得使。使佛牛、奴，得大罪。
三、供养佛物。
僧祇：供养佛华多，听转卖，买香、灯。犹故多者，转卖著佛无尽财中。五百问云：佛幡多，欲作余佛事者，得；施主不许，不得。准此，回改作故，不转变本质。如大论云：如画作佛像，一以不好，故坏得福；一以恶心，坏便得罪也。
四者，献佛物。
律云：供养佛塔食，治塔人得食。善见云：佛前献饭，侍佛比丘食之；若无比丘，白衣侍佛，亦得食。准此，俗家佛盘，本不属佛，不劳设赎。言赎，伪经。
次明法物。
亦有四别：一、法所受用，如箱函、匮簏、巾帊之属，本是经物，曾经置设，不可回改；余三得不，准上可知。
三、明僧物。
若二种常住，局处已定，不可转移，如上所明。若通济他寺，羯磨和得。
初之常住，止得受用。十方常住，鸣槌同时，即预食分。若恶戒及时，有德非时，非法而用，并结偷兰。二种互用，通和得不，准上可知。
常住人畜，必无卖买。准经罪重。诸律无文。故僧祇中：施僧婢，并不合受。可以意知。
若论二种现前，罪互如上。就轻重二物，断割非文，违者双结二罪。
三、出贷三宝物。
僧祇：塔、僧二物，互贷。分明券记，某时贷，某时还。若知事交代，当于僧中读疏，分明唱记，付嘱后人。违者结犯。
十诵、僧祇，塔物出息取利，还著塔物无尽财中佛物出息，还著佛无尽财中，拟供养塔等。僧物，文中例同。不得干杂。
十诵：别人得贷塔僧物。若死，计直输还塔僧。善见，又得贷借僧财物，作私房。
善生经：病人贷三宝物，十倍还之。余不病者，理无辄贷。与律不同，疑是俗中二众。文似出家五众。
五百问云：佛物人贷，子息自用，同坏法身。若有施佛牛奴，不得受用及卖易之。若施军器，亦不得受。余并如畜宝戒。
第四，瞻待道俗法。
四分：优波离至一住处，不迎接故，当日还出。佛言：若知法、知律、知摩夷者，凡至所在，皆应迎逆，供给饮食等。亦不言现前四方僧物。准与知事人衣，是十方现前物，故知非是四方常住物也。十诵云：以此人替补我处，故须供给。
五分：若白衣入寺，僧不与食，便起嫌心。佛言：应与。便持恶器，盛食与之，又生嫌心。佛言：以好器与之。此谓悠悠俗人，见僧过者。若在家二众及识达俗士，须说福食难消，非为悭吝。如众网法中说。
十诵：供给国王大臣薪火灯烛，听辄用十九钱，不须白僧。若更索者，白僧给之。恶贼来至，随时将拟，不限多少。
僧祇：若恶贼、檀越、工匠，乃至国王、大臣，有力能损益者，应与饮食。
多论云：能损者与之；有益者不合，即是污家。若彼此知法，如律亦得。广如二篇下说。
十诵：病人索僧贵药，听与两钱半价。
善见：瞻待净人法：若分番上下者，当上与衣食，下番不得；长使者，供给衣食。
十诵：客作人，雇得全日，卒遇难缘，不得如契者，佛令量工与之。准于俗法，从旦至中前，有难事者，给食一顿，不与作直；中后已去，有难不役，则给全日作工。又须准佛语，量其功劳，看其勤惰。虽复役经半日，而工敌全夫者，亦与本价。必惰者，亦减。
余广有僧食通局，如上卷中。
大门第二，盗人物中。
由定有主，故望二主结：一、损正主，二、损护主。
就正主物，要有三句：
有我所心，有守护。如匮中绵绢、财物等。
有我所心，无守护。田中五谷是。
无我所心，无守护。地中伏藏是。
若盗此三，并损正主，结罪。
就守护主，二句不同：
有我所心，别守护。如僧可分物，令人守掌者。
无我所心，别守护。如关头夺得禁物，及比丘失物，为官夺得。
盗得此物，望守护结。
今总二主，分为七种：
一、掌护损失主。
善见云：比丘为他别人，乃至三宝，守护财物。若谨慎掌护，坚锁藏户，而贼比丘从孔中、屋中窃取，或逼迫强取，非是护主能禁之限者，望本主结罪，不合征守物人。若主掌懈慢，不勤掌录，为贼所偷者，守物比丘必须偿之，不望本主；若不还者，守护结犯。
二、寄附损失主。
十诵：有比丘远处寄物，著道损破。佛言：若好心捉破者，不应偿。恶心破者，须偿。比丘寄居士物，不好看故，失者应索取。若寄居士物，居士寄比丘物，如上二说。若借他物者，不问好恶二心，若损，一切须偿。
今有为他洗瓶钵及误破失者，并多索偿，随满五结重。
三、被盗物主。
十诵：若众中失物者，众主不得为其检校及以投窜、诵咒而取。
今义张二位：
不现前盗。物主护心义弱，取者得想决彻。主虽有心不舍，后见此物，不得夺取。以离地属贼义成，若夺犯重。
故律云：时有比丘，夺劫者物，佛言波罗夷。僧祇：面不现前，一、本主不舍，二、夺者未作得想，后得夺取。反上二缘，夺得重罪。纵自心不舍，前人决定，取者正成盗损，不得夺之。若先舍者，无主物故，亦不合夺，举离属于后取。
对面现前夺。由守护义强，夺者犹预，得想未定。本主心弱，而未舍者，亦得追夺。
僧祇：贼夺物去，比丘逐贼，夺得本物，无犯。又暗逐贼，彼藏物去，比丘即取将来。又贼渐近村落，比丘逐贼，若和喻得，若恐吓得，无犯。知有死事，不应告人。如上诸句，皆是对面被劫。
若已作失想，不问夺者决定不决定，后还取者，便为贼复夺贼物，并由决属贼故。纵不失想，而贼心决取无畏，亦是属贼，不合追夺。
毗奈耶云：若失物，官人夺得还比丘者，得取，无犯。
准此，面不现前，乃至盗金像等，虽知藏处，亦不合取。
十诵：若比丘为贼所获，自偷身贼所，无犯；若师夺弟子，将来，得重。
四、贼施比丘物主。
十诵：贼偷物来，或好心施，或因他逐恐怖故施，得取此物。莫从贼乞。自与者，得取之。取已，染坏色而著。有主识者，若索，还他。若贼比丘边买得衣者，本主见衣不得直夺，应还本直。
今或有偷三宝物及以金银经像，毁成器铤，而乞比丘者，若准上文，应得受之。据理，已曾经佛受用，但可取之，依本处用。
五、收囚缚贼主。
僧祇：官未收录，未抄物名字，而寄付比丘者，得取。若已收录者，不得。若云施佛塔僧者，得取，露现持出，不得覆藏。若有问者，言：佛物、僧物、我物。若不许者，还之。
六、狂人施物主。
摩得伽云：若狂人自持物施，不知父母亲眷者，比丘得取。若父母可知，不自手与，不可取。
七、守视人作主。
善见云：偷人无罪者，谓主人儿落度，父母所遣，若父母死，若负债等，将去者，无罪。盗奴，犯重。
十诵：有守逻人与比丘衣，疑，不知成主不。佛言：但随施者受之。不合从乞。
四分：他守视人与比丘衣物，佛言：此即是主，得受。所以不合从乞，以物是别主。若受语而施，即教他盗物故也。
明了论中，盗义极多。且约眼、耳、鼻、舌、身、心，于六尘起不如法行，或犯重，或犯轻。若人食毒，或为蛇螫，犯如此罪。若人偷地、水、火、风、空等界，亦犯波罗夷。悉从盗戒判。
解云：有诸仙人，是胸行蛇、毒药师，作仙人书字，见者皆愈，欲见者须价直。比丘被害，偷看之，计直犯重。乃至他人学得，偷看亦尔。若诵咒治病，欲学须直，比丘密听，计直得重。偷嗅、尝、触，亦如是知。若秘方要术，病者心缘即差，得直方示，得直听写；比丘受法就师，心缘得差，不与价直，故犯重也。
次约六界，前三可知。有咒扇药涂，比丘偷摇，不与价直。若起阁临他空界，妨他起造，即名盗空。
论云等者，等于识界，智慧属识。人有伎俩，不空度他，须与价直；比丘方便就彼学得，不与价直，即是盗识。
自外诸缘，不可录尽。但知非理损财解盗，无义不收。广如戒本疏说。
大门第三，盗非、畜物。
初、明非人物。若有护者，望护主结。五分：取他覆冢幡盖、神庙中衣，他所护物，他心未舍，直五钱犯重。僧祇：盗外道塔物、神祀舍物，得重。
若无护主，随境结之。故十诵：盗天神像衣及华鬘等，得偷兰。善见：取诸鬼神物，及人系树物，无守护者，无罪。萨婆多云：取非人物，五钱已上，重偷兰；四钱已下，轻兰。
今或多人取诸神衣物者，据理，得否如上。必无人守，恐神护者，可掷卜而知舍吝。
盗畜生物，四分无文。
有人断同大重者。故律云鼠偷胡桃，积成大聚。比丘盗之，佛言波罗夷故。
有解：非望畜生，还望本主，以鼠盗疑豫未决，望人犹是本主，故还就人结重。
余如他部。十诵：取虎残，犯吉罗，由不断望故。师子残，不犯。萨婆多：一切鸟兽食残，取者吉罗。
二、明有主想。
若作无主想，始终不转，无罪。前后互转，互得轻重。广如持犯中。
三、明有盗心。
然此一门，实德之人未免。但世盗由心结，不望境之是非。
故僧祇：寺主好心互用三宝物，是盗，波罗夷。谓愚痴犯也。
四分亦云：我说此人愚痴波罗夷。理既难知，故具抄示。
十诵：六种盗心，谓苦切取、轻慢取、以他名字取、抵突取、受寄取、出息取。除出息一种，余并结重。
摩得伽：三种劫心：强夺取，软语取，施已还取也。
五分有四：一以谄心、曲心、瞋心、恐怖心而取他物，即是盗心。
四分十种贼心：
一、黑暗心，谓痴心愚教，生可学迷，随作结重。僧祇寺主，即是其事。
二、邪心者，谓贪心规利，邪命说法，以财自壅。
三、曲戾心者，即瞋心也。与少嫌恨，假瞋得财，或虚示威怒，意存财利，得物犯重。
四、恐怯心，或以迫喝，或说法怖取，或自怀疑怖，而取财也。
五、常有盗他物心，恒怀规夺也。
六者，决定取，内心筹虑，方便已成，因必克果，动物成犯。
七、寄物取，或全抵突，或以少还他。
八、恐怯取，谓示身口相，畏敬故与物也。
九、见便便取，伺求他慢，因利求利也。
十、倚托取。或倚名闻威德；或以名字方便也；或依亲友强力者，谓假他威势而取也；或以言辞辩说者，托于论端，浮华引接，令前异望，而取财利；言诳惑而取者，非法言法，法言非法，但规前利，幻惑群情。
以此诸文，证知心业，其相略显。足得垣墙，防拟妄境。
四、重物。
谓五钱；若直五钱，即余杂物。
萨婆多，问曰：盗五钱成重，是何等之钱？
答：有三解。初云：依彼王舍国法用何等钱，准彼钱为限。二云：随有佛法处用何等钱，即以为限。三又云：佛依王舍国，盗五钱得死罪，依而结戒；今随有佛法处，依国盗几物断死，即以为限。虽有三释，论师以后义应是。
然五钱之义，律、论互释不同。判罪宜通，摄护须急。故律云下至草叶不盗。
今诸师盛行，多依十诵。彼云：盗五钱者，古大铜钱得重。若盗小钱，八十文。
随其盗处所用，五钱入重。僧祇：王无定法，断盗不定。当取瓶沙古法，四钱三角结重。四分但云五钱。准此，废上律、论，以后为胜。纵四钱三角，善见解之，亦同五钱。
善见云：若缸中盗宝，内手取已，出离缸口，得夷。又解，但离处得夷，未出缸口。法师曰：于戒律中，宜应从急。又观五事，处、时、新、故、贵贱等，是名律师。以此文证，五钱为允。
二、以义门，六句不同。
十诵、伽论云：钱有贵贱时。不妨钱贵，盗一入重；遇值贱时，百千犯轻。
四分、五分、善见云：贵处盗物，贱处卖，还依本盗处估价。
善见云：贵时盗得贱时卖，若定罪者，还依本时。
上三句互反，皆同得轻降也。
摩得伽中：取五千，不犯重：数数取四钱，数数作断心。或不得物而入重，如四分烧、埋、坏色、教他等。
不满五犯重。如四分：众多人遣一人盗五钱，多人共分；或多人共盗，通作一分。但使满五，一切同盗结重。或盗过五结轻，如十诵盗众多人未分物者是，即如亡人轻物之类。
盗五人各一钱，结重。如僧祇：五人各以一钱，遣一人守掌。若盗，望守护人结重。善见云：欲知盗相，如师徒四人互相教，共盗一人六钱，各得一波罗夷，一偷兰。自业不合教他业，但得一偷兰，此义应知。
五、离本处。
四分云：若牵挽、埋藏，随为一事，方便不成，并结偷兰。
五分：物在地中，作盗心，得吉罗；掘地，得提；捉物，吉罗；动物，偷兰；离处，方重。
离处义，十句分之：
文书成辨离处。如律师疏判，以重入轻，非法判用僧物之类。善见云：画地作字，一头时轻，画两头时重。
言教立者。善见：若盗心，唱云定是我地，地主生疑，偷兰；决定失心者，重。若来问，僧答同，皆重。若共争园田，违理判与，违理判得，乃至口断多端、偷夏唱大，得物，皆重。即如四分：若以言辞辩说，诳惑而取，皆重。
移标相者。善见：举一标时偷兰，举二标时重。乃至得一发一麦，皆重，地深无价。绳弹亦尔。
堕筹者。四分：盗隐记数筹、分物筹，致令欠少也。
异色者。十诵、萨婆多云：毡蓐氍毹上，有树枝叶华，今从树叶上，盗牵至树华上，犯重。谓异本色故。或如借他衣钵，非理用损，减他五钱，亦结重罪。律云：若坏色故。
转齿者。如十诵摴蒲移棋子等。五分：蒲博赌物，犯吉罗。
离处明不离处。如僧祇：盗他牛马，未作得想，虽举四足，不成重罪。
不离处明离处。如善见：空静处盗，决得无疑。如掷杖空中，必无不下，故动即成重。
无离处明离处。如四分盗他田宅，攻击破村，烧、埋、坏色，皆犯重等。
杂明离处。如空中吹物，盗鸟，曲弋，断流水注等，并不具述，广如本疏。
然盗戒相隐，极难分了。若广张体貌，徒盈卷轴，至于披检，取悟必繁。故略列犯缘，粗知梗概，意存省事知足。
忧心念道者，缘境既局，少应清洁。若多众务而欲高升者，必罗盗网，终无有出。何者？由心怀胜劣，倒想未倾。初果、无学，方可营事。
有心怀道者，细读附事，深思乃知。故善见云：戒律宜从急护。此第二重戒，事相难解，不得不曲碎解释。其义理分别，汝当善思。论文如此，以准上列。犹恐不肖者谓繁，余心寔未言尽。约略如前，故且削也。
三、明不犯中。
四分云：与想取、己有想、粪扫想、暂取想、亲厚意者，皆无犯。
律中，具七法名亲厚：难作能作，难与能与，难忍能忍，密事相告，互相覆藏，遭苦不舍，贫贱不轻。如是七法，人能行者，是善亲友。准此量之。
第三，杀人戒。
犯缘具五：一、是人，二、人想，三、起杀心，四、兴方便，五、命断。
初缘，人者，律云：从初识至后识，而断其命也。其相易识，故略述之。
四分云：杀有二种。
一者自杀，谓身现相，口赞死相，坑陷，倚发，若安杀具，及以与药等。二、教他而杀，随其前使，若教叹，教遣使，往来使，重使，展转使，求男子，教求男子，遣书，教遣书等。并任方便，但令命终，称本期者，三性之中，能教犯重。余如后篇。
十诵：不得自伤毁形，乃至断指犯罪。
伽论：病人不欲起、不欲舒，若起者当死，看病人强与食、药死者，偷兰。痈未熟强破，命终，亦尔。不与食，不治疗，因而死者，亦偷兰。
萨婆多：比丘知星历、阴阳、吉凶，由比丘语征破异国，杀害得财，皆犯盗、杀二波罗夷。优婆塞例同。
十诵：为人作坑，人死，重；畜生死，偷兰。为畜作坑，畜死，如律；人死，吉罗。若本漫心，随境轻重。
萨婆多：若为一人赞死，此人不解，边人解，用此法死者，无犯。
今多有人自焚，多有愚丛七众，赞美其人，令生欣乐，并如律本结重。又如比丘被官刑戮，刽子因相从人索手巾绢帛，以作笼头绞绳等，亦有无知五众与者，即名杀具，命终结重。
僧祇：父母被王法，比丘语典刑者，乞其一刀，寻用语者，亦重。
五分、四分，自杀者，偷兰。谓结其方便。
不犯中。律云：若掷刀杖、瓦石、材木，误著彼身而死；及扶抱病人而死；或以药食，及以来往出入而死者，一切无害心，不犯。故俗律云：过失杀人者，以赎论。
第四，大妄语戒。
具九缘：一、对境是人，二、人想，三、境虚，四、自知境虚，五、有诳他心，六、说过人法，七、自言己证，八、言章了，九、前人解。
四分、十诵、多论云：从得不净观已上，至四果来，若云我得，皆犯重。若现身相，前人不疑，同重；疑则偷兰。
十诵云：问：此不净等，是近小法，何以犯重？答：是甘露初门，一切圣人由之而入。
又四分云：天、龙、鬼神来供养我等，亦同犯重。
又云：欲向此说，乃向彼说，一切皆重。
摩得伽云：自称是佛、天人师等，偷兰。余如戒本疏说。
不犯中。律云：自知有得不净观，若向同意大比丘说；若戏笑；若疾疾说；屏处独说；欲说此而错说彼等：皆不犯重。而犯吉罗，以非言说之仪轨故也。
僧残篇中。
故失精戒第一。
此戒人之喜犯，故在初也。
多论：三义故，佛制此戒，一、为令正法久住故，二、欲止诽谤故，三、欲生天龙善神信敬心故。
四部律中，佛并诃责言：云何以此不净手受人信施！
具三缘，一、标心作究竟意，二、方便动转，三、体分盈流，便犯。
五分：睡时不净出，若觉，发心，身动，偷兰；身不动而心动者，吉罗。善见云：若手捉根而眠，拟出精者，眠中若出，僧残。
律中，开梦出者不犯。若乱意睡眠，有五过失：一者，恶梦；二者，诸天不护；三、心不入法；四、不思明相；五、喜出精。五分得五吉罗，以梦故不犯残也。
律不犯中：若梦中失，觉已，恐污身衣故，以弊物及手捺弃；若欲想出；若见好色，不触而失；若行时，自触两髀而失；若触衣而失；若浴时失；若手揩摩而失。如是一切不作出精意而自出者，无犯。
十诵：担重、远行、骑乘，筋节断解，便有种种精出。善见云：精遍身中故。
伽论中：故出他精，偷兰。为他作境界也。
摩触女人戒第二。
多论六义：一者，出家之人，飘然无所依止；今制此戒与之作伴，有所依怙故。二、为息斗诤，此是诤竞根本故。三、为息疑嫌，不但谓捉而已，谓作大恶故。四、为断大恶之原，禁微防著故。五、为护正念；若触女人，必失正念故。六、比丘出家，理应超绝尘染，栖心累外，为世轨则；若触女人，则丧世人宗敬心故。
具五缘成犯：一、人女，二、人女想，三、有染心，四、身相触，五、著，便结犯。
初明人女者。律本云四种女人，如淫戒中。
有染心者，爱染污心。
身者，从发至足也。
言相触者，有三种。
初、比丘往触。无衣，觉女、睡眠、新死、少分坏者，但使往触著，不问受乐、不受乐，皆犯僧残。二者，女来触比丘，不必须淫心。而比丘要须动身受乐者，犯残。此律文不了，今准十诵，言犯僧残。若不动身而受乐者，此律吉罗。若先有染心于前女，后女来触，比丘不动而受乐者，偷兰遮；动则犯残。如上，并据二俱无衣以言。
若互有衣者犯偷兰。二俱有衣犯吉罗。
若与二形身相触，偷兰。此又律文不了。如十诵、伽论：意在女者，僧残；在男者，偷兰。
律中：若欲心触男子，或衣钵、坐具，乃至自触身，一切吉罗。
善见：若以发发相触，爪爪相触，悉偷兰，以无觉能触故。觉境不觉，应作四句。十诵：比丘及女人身根互坏，相触皆兰。若以爪、齿、毛、疮、无肉骨触女身，偷兰。若依四分戒本，若捉发者，残。谓以觉触不觉也。
僧祇律中：若触畜生女者，一切吉罗。非人女亦尔，谓无淫心。
十诵：若触不能女、男身者，俱兰。僧祇：意谓男子、黄门，而是女人，触者残。谓前有方便心，后称本境。
善见云：相触得五罪：谓夷、残、兰、吉，指触故波逸提。
不犯中。律云：若有所取与，相触；或戏笑；若相解时相触：一切不犯。非不犯余罪。
僧祇：若共女人捉物咒愿，捉器行食，捉绳头尾，捉杖竹木，皆非威仪。有欲心者，吉罗。欲心动物，及以器绳，或灒水著女，皆偷兰。若母等近亲，久别相见，抱捉比丘者，当正念住，不犯。
十诵：若母女姊妹为病患，及水火刀兵、深坑恶兽难，救者无犯，但无染心。若为水所没，开比丘手捉。虽淫心起，但捉一处莫放。到岸，不应故触，得残。若女人泻水，注比丘手，水流不断，于女生淫心，偷兰。
僧祇：若城门道迮，逢女人闹者，要待希已便过。若女人有所须，令净人与；无者，持著床几上，语言取之。若担重不举，倩比丘者，旁无净人，比丘为举著高处，令自担之。若乞食时，有端正女持食来，比丘若起淫心者，放钵著地，令余人授受之。准此，若就女人取针线、瓶盂等物，恐搪触者，当语置地，然后比丘自取。余并例知。
十诵、四分，开处犹多。若据僧祇，水溺难缘，至死不开。须知急缓之意：过集积增，莫不由此。
与女人粗语戒第三。
七缘成犯。谓人女，人女想，有染心，粗语，粗语想，六、言章了了，七、前人知解。伽论：比丘性好粗语，偷兰。
律中，人女者，要有所了知，解淫欲语也。
粗恶语者，非梵行也。未必言声相有粗丑号为粗恶，不妨涉于善事而意表于淫欲，故律云若复作余语者。
如律云，因消苏、著赤衣时女形露，便言消苏好不？若女情相领，律结僧残。
若不解者。如僧祇云：比丘见女人新染衣，著形露。比丘言：大赤好。女人云：新染故尔。比丘生疑，白佛。佛令一比丘问女，女具如前答。佛言：义味俱解，僧残。四分：解语不解义，偷兰。
此但论染心向女粗语。若准五分，具有彼此互向粗语犯。下叹身戒亦同。
律中不犯者：为女说不净恶露观，九疮、九孔、九入、九漏、九流，而彼女谓为说粗语；若说毗尼时，言次及此；若说经、受经；若二人同受；若彼问此答；若同诵；若错说。但无欲心，一切无犯。
向女叹身索供戒第四。
论犯七缘：一、人女，二、人女想，三、内有染心，四、叹身说粗语，五、粗语想，六、七同前戒。
律云：叹身者：端正好颜色、大姓、出家、持戒、修善法、行十二头陀等。不索淫欲供养者，偷兰；说欲并自叹者，僧残。若直说粗语，犯前戒。
不犯中：若为女人说法，及说毗尼时言次相及，而女谓自叹身，并无犯。
媒人戒第五。
六缘成犯：一、是人男女；二、人想；三、为媒嫁事；四、媒嫁想；五、言辞了了；六、受语，往，还报，便犯。
律文：要三时具者，方结僧残：一、谓受语，二、往彼陈说，三、还报知。若具二者，结偷兰遮；具一时者，结突吉罗。若受语，往彼说，而言已嫁、若死、若贼将去者，偷兰；若言癞病等，还报者，僧残。除二道已，媒余身分者，偷兰。若媒人男、畜生等，并吉罗。
五分：不许而报，偷兰。
十诵：不能男女，若道合一道女、石女等，一切偷兰。
此律中：诸比丘白二羯磨，差人媒嫁，一切僧残。今知事白僧，媒娶净人，供给婚具，问僧同和，一切僧残。若用僧物，同俱犯重。
僧祇：为他求好马种和合故，偷兰。余畜，吉罗。
五分：若为男长倩女使，偷兰。为女倩男，亦尔。
十诵、伽论云：若指腹为媒，及自媒者，偷兰。
四分：媒法，以语、书、指印、遣使，但情相领，参互作句，皆犯。若比丘持他书往不看者，及为白衣作余使，并吉罗。
僧祇：劝归妇早还者，偷兰。
律不犯中：若男女先已通，后离别，还和合者，开不犯。
十诵云：作券书言非我妇，犹故未唱出者，偷兰；若妇礼已断，不复来往，而和合者，僧残。
律中开持书者：若为父母及信心精进优婆塞病，若在狱系，及为佛法僧事、病比丘事等，看书持往，不犯。
无主僧不处分过量房戒第六。
具有五过。一、须人经营，妨修道业。二、多论云：长己贪结，坏少欲知足故。三、处处乞觅，恼乱人、非人二趣，不生信敬，坏灭正法，令不久住故。四、专任自由，不乞处分，容障僧事，多恼乱故。五、或自损行，违其慈道，坏梵行故。
六缘成犯：一、无主；二、为己；三、自乞求；四、过量，不处分；五、过量不处分想；六、房成，结犯。
萨婆多云：末后二抟泥未竟，轻兰；余一抟在，重兰。
善见云：若留一抟泥在，后当成，兰；决罢心者，僧残。
僧祇：瓦、木、板、石灰、泥、草覆，乃至最后一把草覆竟，即残。若自受用，皆吉罗。房主若死、休道、施僧，乃可受用。
律中：若作此房，先知无妨难已，然后来僧中乞法。若不可信，一切僧共往看之。若可信者，即当听作。
善见云：无妨、难地处，平治如鼓面，后至僧中乞。长六搩手、广四搩手已下，不须乞处分。
四分云：长佛十二搩手，内广七搩手。
然佛搩手尺量不定。今总会诸部，校勘是非。
僧祇：佛搩手长二尺四寸。明了论同之。
善见云：中人三搩手，长佛一搩手。
多论云：佛一搩手，凡人一肘半。
五分：佛搩手长二尺。
已上通明尺寸分量不定者，由翻经有南北二国，三藏生处不同，故致多别，各相矛盾。
今以义约。佛在人倍人，身量同尔。此震旦国法，尺寸随俗不同。而用律历定勘，则以姬周尺、斗为定，通古共遵，百王不易。故隋炀帝立斗、尺、秤，准古立样，余亲见之。唐朝御宇，任世两用，不违古典。故唐令云：尺者，以尺二寸为尺。斗、秤二种，例准增加。准论以言，此方人长八尺，佛则丈六。以此为率，佛搩手依五分二尺为定。当律无文，可以用之。
后进未知、前修昧教者，既不达道俗二制，随语即行，一何混乱。
即大国唐朝，文轨无二。及论用尺，五种不同，必以姬周尺、秤以定。官市衡量，无事不平。此则阎浮通用，岂止姬周古法。乃至钵量，三斗为上，下者斗半。以文校勘，尺秤依古，弥彰上言。故今药秤，古法不改。六尺为步，忽丝为先。如是准酌，想定纲旨。
余曾游晋魏及以关辅，诸方律肆，每必预筵，至论尺、斗废兴，并未沾述。故即补阙，反光九代。
今用五分尺寸，即以为率，广二丈四尺，长一丈四尺也。善见云，皆谓明内为言。僧祇：边壁高一丈二尺。
若男若女，在家出家，皆为房主。无此等主，故言无主。
难处者。四分中，虎狼乃至蚁子也。善见：下至若有蚁子窟，不得作；若蚁行觅食，逐令去，得作。何以故？如来为慈愍众生及比丘故。五分：四衢道中、多人聚戏、淫女、市肆、放牧、恶兽、隐险处、园田、社树、坟墓、逼村近道等，是难处。
妨处者。律云：乃至不容草车回转处。善见云：是人田园，或怨家、贼处、尸陀林处、王志护处；四周不通十二桄梯，间有拳一肘者。十诵：是舍四边一寻地内，有塔地、官地，居士、外道、比丘尼地，若大石、流水、大树、深坑等，是妨处。
明了论：或树空、山岩、石阴等，得行住坐卧，如作房舍所摄。
解云：如上处等，欲于中住，必须隔断，须将比丘羯磨治地。所以尔者：若不依量，用功则多；若有妨难，自损恼他。故知僧私二地，并须乞作。
僧祇：若僧中无能羯磨者，一切僧就彼作处，一人唱言一切僧为某比丘指授房，三说，亦得。若处远、隔水、寒暑、雨雪、多病，不得并往者，应差二三人，不得羯磨四人。往彼指授有四种人，一、越年，二、异界僧，三、作私房者多，四、妨、难二处，悉皆不成。即此律云：使可信者看。故知简别。
萨婆多云：处分处得作，余处不得。余人就此房上作重屋，房主听，得，无不处分罪。
善见云：长中减一磔手，广中长一磔手，互减过，皆僧残。若房未成而行，客为成者无罪。以人无一口房分。若段段计人分，满过量亦犯。
问：何不同长衣，必俱过成犯？
答：此房为造作故犯，长衣贮畜故犯。
四分：若教他作，受教者过量，犯。若是房主，得僧残；巧师，得偷兰。
妨、难二处，各突吉罗；过量、不乞，二僧残罪。
律不犯中：减量，无妨、难；为佛图、讲堂，为僧、多人住屋；草庵，小容身屋者。
有主僧不处分房戒第七。
制意同前。
成犯具六缘：一、有主，二、为己作，三、长佛六搩手、广四搩手已上房，四、不处分，五、不处分想，六、作成，便犯。
此房属于己身。
若死，远去不还，随意分处。若与三宝、亲友、白衣，自卖取钱，随心自在。唯不得卖地，地是僧物，僧不许卖，房僧得罪。若房主不自处分者，属四方僧次第住之。
律中：妨、难，二吉罗；不乞边，一僧残罪。
开通中：若处分；作草庵、叶庵、小容身屋，以小故不须乞处分；若作多人住处等，并得。
无根重罪谤他戒第八。
多论：为护自行，令法久住故；二、为止谤毁，令梵行者安乐修道故。
问：谤他是妄语，得几罪？
答：善见云无别提罪，以谤假虚成。今以义通：若元意专谤，无妄语堕；若兼诳僧，望前人得僧残，望僧虚解得堕。如杀父、罗汉，妄语两舌，相对互说。余如戒本疏。
具八缘。一、是大比丘及尼，除下三众。二、想心谓净，不妨实不净，如打破戒犯堕，故文云若遮无根无余作，不成遮，治其谤罪。二谓作大比丘想。三、内有瞋心。四、无三根。五、下至对一比丘说。僧祇：对所谤比丘前骂谤，语语僧残。六者，重事加诬。七、言辞了了。八、前人知，犯。
善见云：若有谤他，在僧中请判者，僧未应判。若彼语僧若不是者，我便不受，僧应语言汝且礼佛，为其说法，后当为判此事。若迁延至暝者，当语明朝来。如是三反，犹刚强者，语云：此处少律师，不得断，可往余寺。彼余寺僧知如是者，亦云此无律师。如是觅寺不得，来还本寺，心懦折伏，随僧教行者，方问被谤之僧，依法断之。
律不犯中：见、闻、疑三根说实。实有五种：一、真实；二、想实；三、事实，如杀王还道杀王；四、三根不互实；五、四戒不互实。若反此五，谤他犯残。十诵：四重互说成谤。四分亦同。
假根谤戒第九。
此戒，假异事上见根，取彼见根，道见此事上犯也。事不相当，名为假根。故分二戒。
犯缘同上。
律中有五种异分：一、对异趣，二、异罪，三、异人，四、异时，五、假响也。言异分者，善见云：余分，以羊当人；取片者，淫事相似。
余相可知。
破僧违谏戒第十。
此违谏等戒，逮于下篇。或事希法隐，当世寡用。或但有因用，终不办果，局佛在世有，灭后所无。如此众戒，其相极多，终非见用，徒费抄略，并所未详出。
至如污家摈谤，因即设谏；谏事是难，时所同废。不妨恶行，行寔网生。或辨相事可通行，或开缘乃当时要。故直略其行务，以裨辅神用耳。
就破僧犯缘，理非可犯。必须具列，庶新学者知其教相。
具五缘成：一、先明立邪三宝，二、行化于时，三、如法僧设谏，四、固执不舍，五、三羯磨竟，犯。
违谏，僧残；破僧罪是偷兰；违别人谏，波逸提。余之方法，广如戒本疏。
律不犯中：若破恶友、恶知识；及二人、三人欲作非法羯磨；或为僧、塔、和尚、阇梨、知识、亲友等作损减，作无住处，若破是人者，不犯。
助破僧违谏戒第十一。
具五缘：一、明有人作破僧事，二、众僧如法设谏，三、四伴助破、谏僧，四、僧如法设谏，五、作三法竟，便结。
污家摈谤违僧谏戒第十二。
具六缘犯：一、作污家恶行事，二、心无改悔，三、作法驱摈，四、非理谤僧，五、僧如法设谏，六、三法竟，犯。污家非戒本缘，谤僧是也。
四分：四种污家。
一、依家污家。从一家得物，与一家。所得之处，闻之不喜；所与之处，思当报恩。
二、依利养污家。若比丘如法得利，乃至钵中之余，或与一居士，不与一居士。彼得者思报其恩，便作是言其有与我物者，我当供养。其不与我物，我何为供养？
三、依亲友污家。若比丘依王若大臣势力，或为一居士，不为一居士，所为者思报其恩，便不与余比丘物。
四、依僧伽蓝污家。若比丘取僧华果枝叶，或与一居士，不与一居士，彼得者生念其有与我物者，我当供养。不与我者，我不供养。
行恶行者：自种华果树，及以溉灌，自摘华，自作鬘，与他，及教人作上事；若村落中，共女人同床坐起，同一器食，言笑；歌舞倡伎，俳说，作鸟声，或啸，或受雇戏笑。
僧祇云：依聚落得四事供养，或免诸难，皆名依义。若依村落作非梵行、饮酒、非时食，不名污家；若俗人先有信心供养众僧，造立寺舍，令彼退减，是名污家。
多论云：若作种种恶业，破他信敬善心，名污家也。作不清净秽污垢浊，又得恶果，名为恶行。
又比丘凡有所求，若以种种信施物，为三宝、自身，乃至一切，而与大臣及道俗等，皆名污家。何以故？凡出家人，无为无欲，清净自守，以修道为心。若为俗人信使往来，废乱正业，非出离故。
由以信施物与白衣故，即破前人平等好心：于得物者欢喜爱乐；不得物者，纵使贤善，无爱敬心。失他前人深厚福田。
又倒乱佛法故。凡在家俗人，常于三宝求清净福，割损肉血以种善根；今出家人反持信物赠遗白衣，俗人反于出家人所生希望心。
又若以少物赠遗白衣，因此起七宝塔、造立精舍，乃至四事满阎浮提一切圣众，亦不如静坐、清净持戒，即是供养真实法身。
若有强力能破塔坏像，于僧有折损者，得以塔物、僧物随时消息。
律不犯中。若与父母、病人、小儿、妊娠妇女、牢狱系闭及寺中客作者，不犯。若种华果树，自取华乃至教人贯华，持供养佛法僧者，一切不犯。若人欲打，被贼，虎狼恐怖之处，若担刺来，于中走避者，不犯。若度河沟、渠坑，跳踯者，不犯。若伴在后，还顾不见而啸唤，不犯。若为父母，若病人，若闭牢狱，若笃信优婆塞有病若在狱，看书持往。若为塔、僧、病比丘事，开持书往反，一切不犯。
恶性拒僧违谏戒第十三。
具五缘：一、自身不能离恶，将欲作罪；二、诸善比丘如法劝谏；三、不受来谏，自恃陵他；四、僧如法设谏；五、三法竟，犯。
此人倚傍略教但自观身，不须见过，佛令谏之。
多论：问：如经中说但自观身行，谛视善不善，今戒文展转相教，岂非相违？
答：佛因时制戒，言乖趣合，不相违背。有六种不同。
一、前人有爱憎，发言谏有损，故云但自观身行；若为慈心有利益者，则云共语相谏。
二、若钝根无智，则言说无益，便止；若聪智利根，发言有益，便谏。
三、若少闻见，出言无补，便止；若广闻博见，有所弘益，便谏。
四、若为利养名闻，便息；若利安众生，阐扬佛法，便谏。
五、为现法乐，但欲自摄，便止；若欲以化益，使天下同己，则展转相谏。
六、若为新出家者，爱恋妻子，便言但自观身行；若久染佛法，力能兼人，则令展转相教等。
律不犯中。初谏便舍；若非法、律；若为无智人诃谏时，语彼言汝和尚、阿阇梨所行亦尔，汝可更学问诵经；若其事实尔；若错说者：一切不犯。
二不定中。文疏久列，在戒本解，略述大意。
多论，制意四种：一、为止诽谤故，二、为除斗诤故，三、为增尚佛法故，四、为断障道恶业次第故。
初不定中。
四缘犯之：一、是屏处，二、是女人，三、无第三人，四、随所作犯。
四分：女人者，人女、有智、未命终也。独者，一比丘一女人。在屏处者，有二种：一者见屏，若尘，若雾，若黑暗中，不相见也；二者闻屏，乃至常语不闻声处。覆处者，上有盖也。障处者，若树、墙壁、篱，若衣及余障也。可作淫处者，得容行淫处。
僧祇云：若母女姊妹，亲里、非亲里，若老若少，在家出家，是女人也。设有余人，若眠，若狂，婴儿等，悉名为独。
善见云：见、闻屏者，谓无眼者、聋者、睡者及多女人是也。
如上诸缘，并是犯位。广如前篇。
后不定戒，略同前者，唯露处为异。
三十舍堕。忏法如后，直明种相。
初、长衣过限戒。
多论三意：一、因开畜长，贪于俗利，坏道功德财；二、比丘积贮，与俗无别，失信敬心；三、违佛四依，非节俭行故。
具六缘犯。
一、是己长衣。谓三衣之外财也。
四分云：长衣者，长如来八指，广如来四指是也。
多论云：佛指面广二寸。准前姬周尺，长一尺六寸，广八寸也。若长广互过减，皆不结犯，要二俱过。
多论云：余不应量者，过限舍，作吉罗忏。故须俱说。
十诵七种衣不作净施：三衣、坐具、雨衣、覆疮衣，第七及百一供身具。
多论：三衣虽不受，日过无犯，但有缺衣、坏威仪二罪。若本说净，今作三衣，即失本净，以三衣无长可防故。又舍此衣更受余衣，前衣说净，不者犯长。又比丘有缘得褺，指作三衣，则不犯长。若一衣三肘、五肘外有长，说净。
问：月望衣不割、簪、缝，过日犯者？
答：彼中先有故者堪受持故，须作衣相，方免长过。上论文指先无三衣者耳。
已上诸文，故须第一是己长衣。鼻奈耶云：以一日所成故。
二、虽知是长，若忘等缘，则无有罪，故二明属己定；三、应量之财；四、不说净；五、无因缘，谓迦提一月、五月等；六、过十日，便犯。
多论：得应量、不应量衣，即说净者，益善。若不说，至十日无咎。若不作净，不受持，至十一日地了时，应量者舍，作提忏。不应量者同前。
善见：若一处缚束，一罪。若不缚束，计衣段段，明相出，随处得罪。
问：能染应量，所染云何？
答：通应、不应。如足食竟，正不正俱犯足。
若能染是不应量财，而染应量不？
答：小大虽殊，舍忏义一。律结大提，论结小吉，故皆一染。
僧祇云：若二人共物未分，若施僧物分未入手，病人嘱授物未与，若闻受戒弟子、知识送衣未入手，若贸衣决价未入手，若织衣未入手，虽过十日，皆不犯舍。若施僧衣未分者，虽久不犯。若已分，多人共分，中有善毗尼人，为众人作净，无犯；不作，过十日犯舍。
律中，边方开五事，长衣入手十日方犯。准此，余方未必手捉始犯。
伽论云：十日衣云何为犯？谓入手，若膝上、肩上，作想是我物，从是数过十日。
明了论，有物眼所至得，非身至得，入算数者，如人施衣、酥等，但作属己意，过日犯。有身至得，非眼至得。有眼、身至得，非算数者，若人不许自受，拟施三宝。有非二至得，亦入算数。
四分中，若初日得衣，二日不得，乃至十一日，通皆不犯。如是等类，具有八门，通不相染；余无法缘是犯。二者，中间净施；三、遣与人；四者，失衣；五者，故坏；六、作非衣；七、亲厚意；八、若忘去。
律又云：若舍堕衣不舍，更贸余衣，一尼萨耆，一突吉罗。
昔以财去，畜心染犯。论中不尔。多云：若先应量舍堕物，即作应量、不应量衣，此衣尽舍，作提忏。若先不应量舍堕物，作前二衣，并舍，作吉罗忏。二、若先应量舍堕物，更贸得衣财，即作二衣，此衣不忏，忏先提罪。若不应量，贸得二衣，不舍，已入净故，忏先突吉罗。
上律，结一尼萨耆者，谓前衣堕罪；一吉罗者，谓不忏辄贸，违佛语故。律云：尼萨耆衣不舍，不应与人，乃至作三衣等。
不犯者。十日内若转净施，若遣与人。
若贼夺等想者：此物实在，谓贼持去等。虽经多日，无心故畜，无犯。十诵：更得十日开之。若作失想，亦同上解。
律云夺衣、失衣、烧衣、漂衣者。
取著者。
伽论云：颇有过十日衣，即一夜离宿耶？答：谓取过十日衣作三衣受，出界外明相出者是也。故知得作。何故前云犯舍，不得作三衣？答：此据有本三衣。今此且充衣色，罪仍须忏，如善见遭贼得著五大色衣，及以僧祇中借俗衣受持等。
律云：若他与作被，不犯。十诵：施僧被褥，僧及一人亦得受。
律云：付衣者远行，或水陆道断等，不净施、不与人，皆不犯。
离三衣宿戒第二。
具六缘成犯：一、是三衣，二、加受持，三、衣人异碍，四、不舍会，五、无因缘，六、明相出，便犯。
三衣、五衣得波逸提。余衣突吉罗，非谓畜长之衣，此乃百一供身服者，佛令受持，违受故结吉。长衣净施，有别人可依，知有何过？不同昔解。
又三衣是制，通上中下，违故得重；百一衣助身，开于中品，违受故轻；长则下类，别施他人，自即非贮，故全无犯。余如戒本疏。
二、受衣方法，及以作衣等法，并如下卷衣法中。
三、衣人异碍。
四分、他部相成有四，即染、隔、情、界也。上之三碍，通界并有；若论界碍，彼此不通。故文云：失衣者，僧伽蓝里有若干界；不失衣者，僧伽蓝里有一界。
初、明染碍者。律云：比丘脱衣在俗人处形露，佛令除村。村有五义，谓诽谤、生疑、为护梵行等。即此女人与比丘同处，性相乖忤，多致讥迹。佛不许同宿、同坐、同行、同住，并生染故。若取衣持，恐坏梵行。必与同处，衣须随身。
二者，隔碍。律云：若水陆道断、涩难等，离衣开无有过。僧祇：寺门外不捉户钥，无十二桄梯，是名离衣。
三者，情碍。律云：若夺想、失想，若贼、恶兽、命、梵等缘。僧祇：兄弟分齐之处。多论：王来界内，大小行处，近王左右，并非衣界。及以作幻、作乐人等入界，亦如王法。以情隔故，妨于来往，故名失衣。
四者，界碍。
界有两种：自然，作法。上之三碍，入此二界，通界失衣，并非衣界。若无三碍，二界各别，通得护衣。五分云：若作法衣界及自然衣界，比丘于中不得自在往返，是名别界。反上同界。
若论作法，下卷明之；今明自然有十五界。
四分有十一种。
一、僧伽蓝界；二者，村界。各有四种：谓周匝垣墙、栅篱、篱墙不周、四周有屋也。
此等诸相不周，伽蓝相坏，树、车等界丛生，故云若干界。此止是别界，不名僧、村二所。
今言若干界者，有上三碍互生，来往讥难，故失衣也。僧祇、五分中：同界者，僧羯磨作不失衣界，于中得自在往反。异界者，不得自在往反是也。乃至舍屋、尼寺、聚落、重屋、车乘、场、露地、道行界亦尔。
三、树界者。与人等，足荫覆跏趺坐。此但明其小相。
十诵：不相接树，取日正中时阴影覆处，若雨堕时水不及处。置衣在此树，身在余处，若不取衣等，皆犯。若相接树，乃至一拘卢舍者，随所著衣无犯。
善见：日正中时影覆处，同上。若树枝偏长，衣在阴头，人在树根，亦不失衣。林界者，衣在林中，十四肘中不失衣。此林有人来往，无衣界，应随身，不随者失。上十诵，林界一拘卢者，谓是大林无难。此言十四肘者，谓四树相连，势非广及，故衣界狭小也。
僧祇：蒲萄蔓架，一切爪瓠等架，各四相取二十五肘，名衣界。
明了论解：若衣在楼、树下，身在上者失衣；若衣在上，身在楼、树下，不失，以上得落下故。
四、场界者。律云于中治五谷处也。谓村外空静处。
五、车界，六、船界，并俱在陆地。
律云：若车、船回转处。此但明住车。
十诵：行车者，前车向中车杖所及处，中车向前、后车杖所及处，后车向中车杖所及处。若不及者，是名异界。
僧祇：载船水中，有多住处，若自在往反，不会无犯。反上即犯。
七、舍界。
四分无相。此谓村外别舍。若据村、聚相，后当广说。僧祇：若楼阁梯磴道外二十五肘，名衣界。若著衣在阁上，下宿，有梯通，无犯。准四分库仓界，据明内为言。两无，任得。
对上舍界，因解聚落。
四分云村界。善见：无市云村，有市名聚落。
萨婆多论，四句相对：一、是聚非家界，如二聚落各有一家；二、是家非聚，如一大聚落，更无异聚而有多家；三、亦具二界，聚落有二，各多家是；四、俱非者，兰若界也。
聚落者。十诵、多论：人民共住，名聚落界。
言别界者。鸡飞不及，弃粪扫外，箭射及外，名为异界。
言同界者。四边聚落，各有一家；若有车、梯，回转相及，得登出入，身在梯根下卧，置衣在四聚落，不失衣。以梯梁相接，无隔碍故。聚落止有一家，衣在家内，车梯上下卧，不失衣。若自然界内，箭射及处，至明相出，不失衣。若衣在外，身在家中亦尔。若众多家，衣在家内，身在梯车下，失衣。以家界各别故。
家有一界、别界。别界者，父母、兄弟、儿子，若异食、异业，虽同一处，事各不同，是名族界。若同食业，名一家界。
族亦有一界、别界。各有住处，是名一界。别界者，若作食处、取水处、便利处是。若在二处，皆失衣。
僧祇：四聚相接，衣枕头卧，头及手脚各在一界，衣在头底，明相出，衣离头，犯舍；若手脚至衣所，不犯。十诵、多论云：若安衣二界中，在二界上卧，不失衣。各有身分故。
十诵：舍界者。若外道舍，门屋、食堂、中庭、厕处。衣在一外道舍，身在余舍者，失衣。若同见同论，不犯。若诸戏笑人，游行营处，如前取水处等，失衣。若同属一主，不犯。
多论：重舍属一主，人、衣互上下重，不失。若是异主，衣人上下，中间不通，故失。
上并四分无文，理须通允。
八、堂界者。律云：多敞露。
九、库界者。积藏诸车乘、贩卖物。
十、仓界者。储积谷米处。
十一、阿兰若界。
律云：兰若者，无界，八树中间。一树间七弓，弓长四肘。通计五十八步四尺八寸。兼其势分，七十步有余。
次明不足者，取外部成用。
十二、道行界者。
十诵：比丘与师持衣道中行，前后四十九寻内，不失。多论：纵广亦得四十九寻，不失。僧祇：道中卧，持三衣枕头，明相出，衣离者，犯。准应身在树界、兰若也。
善见：若使沙弥、俗人持衣前入界，比丘后入，不知，谓言界外，明相出，谓失：不失衣。依止亦尔。律云失想，界外为言。若弟子夏未满，为师持衣，值人说法，贪闻法故，明相出，不犯离师。和尚得离衣罪。
明了论：小便等所逼事，由他加行难，所作怜愍。此义转车界中广说。
解云：大小便、病、怖畏难逼，夜出界，未得还而晓，亦不失衣。又二人共宿，三衣同置一处，一人急事须夜行，不持自衣，误持住人衣去。至晓，行人失衣。由行人误取故失；不由住人，故不失衣。行人意盛，故言加行，犹此住人是难。许此难不失衣。
十三、洲界者。
善见云：十四肘内不失衣；若有人来往，衣不随身者，失。
十四、水界。
善见云：兰若处坐禅，天欲晓，患睡，脱衣置岸，入池洗浴，明相出，犯舍。毗尼母云：著衣岸上，入一脚水中者，不犯失衣。僧祇：水中、道行界者，二十五肘。若船上者，入水即舍。
十五、井界。僧祇：道行，露地井阑旁宿，置衣在二十五肘内，身在外者，失衣。衣在井中，应绳连，垂手绳井中，得会衣。与井上界别也。以此例余坑、窨、窖等。
此十五种自然界，大小如上。若准四分，加于势分，文云：僧伽蓝界者，在伽蓝边，中人若用砖石掷所及处，是名界。乃至库藏界亦如是。
诸部并无势分。
善见中，无也。彼有掷石之文，别为余事。彼文云：中人掷石者，不健不羸人，尽力掷至落处，不取转处。诸师评之，一十三步。即以此量十五自然通著。唯不通法界，必须入界，方乃会衣。
僧祇云：比丘有缘至他处留宿，彼有比丘及尼，衣有长者，应借受持。无者，俗人有被，应借取，作净、安纽，然后受持。又无衣者，后夜当疾还寺。莫逾城出。到寺，门未开者，至门屋下。若无者，内手著门孔中、水渎中。先以物搅，勿令触毒虫。又无此孔，应逾墙入，勿令人疑。若不得入，当舍衣。宁无衣，犯小罪，以轻易重故。
若准此言，必界内有上三碍，不得外护，必失持衣。故文云：若在余处宿，明相未出，若至掷石所及处，若手捉衣，若舍衣。若不作如上三事，明相出，随所离衣，犯舍。
上十五自然衣界，各别不通，故有别名。律云：此伽蓝界，非彼伽蓝。乃至树、车、库、藏，一一亦尔。
而僧、村二界，摄相义强，虽有树、舍，没名不显。诸界相望，不论强弱。故树下有车，别有车界；车外有树，亦有树界，无别势分。
若僧、村二界势分有树等界，便于树界、僧界中分势分。如此例余准知。
若堂、库有车、船，即从堂、库之界。律云：库者，积藏诸乘也。由彼堂、库四面收摄，本障是强。不同树、车、场等无外可摄故。如净地不周，通皆置食，不犯。
类余诸界相，未足摄他；若互错涉，各别有界。如戒本疏中。
第五，无因缘。有缘泛列七种。
一、别人作法。或对首，或心念。
二、对僧作法离，有二。初，有缘乞得。四分：老病比丘，三衣重者，羯磨离衣。法如疏说。二者，共作迦絺那衣。
三者，对处作法离，即不失衣界。
四、兰若恐怖离。
五、王路隔塞、命、梵等离。
六、迦提赏劳离。
七、如五分：僧塔诸缘，及他要事，听六夜离无罪。若事讫不反，吉罗。
就七中。更分前三得法离，后三无法离，兰若通有无。六夜送入村，无法离；恐失遥舍，是有法离。
得罪分别。第二、第四、第五、六、七，一向无罪，以有缘故。
五中隔塞，或望断故失衣，不失如后。就第三摄衣界中，无三碍故，开通往反；若有三碍，不免失衣。第二，对僧作法，有缘、时在，不失；限满便失，得罪。余一一准思，知而会通。
律不犯中：夺、失、烧、漂、坏五想者；若水陆道断，若贼、恶兽、命、梵等难，若不舍衣，不犯。此是情、隔两碍，失受，无罪。
若先慢不摄，后虽经缘，失衣，犯舍。若诸难忽生，往会不得，恒怀领受，必不失法；由难忽生，非情过故，离亦无罪。如受欲事，界内有难，持出界外，还来不失。此亦同之。前言失受，事隔不知而经明相，失受，无罪。
若女人来往染碍，进退比二碍可知。又有不立染碍，止是情摄者，此不通诸部。
问：忘不持衣外行，至夜方觉，取会无缘，失不？
答：彼人恒自将随身，忽忘，事同长衣开之。
上且解如是，不尽极多。广如戒本含注疏及删补羯磨疏中明之。
月望衣戒三。
此戒是但三衣者，得少财为换故衣，以不足故，佛开一月。过限而畜，故制。畜长比丘，得即说净，不须此戒。
六缘成犯：一、故坏三衣；二、财少不足；三、为换三衣，拟替故者；四、不说净，作三衣；五、无因缘；六、过限，犯。
此戒三位：初十日，常开；若十一日至二十九日得者，随日作成，不得更开；至三十日，若得不得，若同不同，一向限之。
僧祇云：十日即作。作衣时，余人相助浣、染、牵、裁、刺长、刺短、煮染，作净已，受持。若恐不竟，粗行急竟受持，后更细刺。此律但线絣、裁割，即免长过。
若三俱故，并少不同，皆开一月。若大衣同足、限满者，下二衣财少不足者，亦染犯长。由有故坏三衣，非正替故。所以文云随衣多少尽舍也。
余同长衣开也。
取非亲尼衣戒四。
具五缘。
一、是比丘尼。简下二众，取得吉罗。
二、非亲里。律云：亲里者，父母亲里，七世有亲也。善见：父亲者，伯叔、兄弟、儿孙。母亲者，舅姨乃至儿孙。皆谓同气义亲，不杂异姓。又云：出家妇者，非亲里也。伯叔之妇例同。十诵云：若是亲里，少尚持与，何况不足而取？五分：若亲里尼犯戒，取衣者，吉罗。
三、应量衣。律中，五衣中取一衣，故为犯缘。僧祇：若取钵及余小小物，得无犯。
四、虚心送与。除乞得无犯。僧祇：尼借比丘衣，得著破还，无犯。若尼与下二众及俗人衣，云：汝持此衣与某甲比丘，可得福德。取者，无犯。
五、领受已。
伽论：尼放衣置地，寄大德，随意用，便舍去。比丘作同意用，无犯。
僧祇：使人受，同犯。
十诵、多论：十僧取尼一衣，十僧皆堕。十尼持一衣与一僧，得十堕。
十诵：若尼先请，若为说法故与，一切无犯。五分：诸尼以衣、钵施比丘。若先无心求，彼自布施者，当观有长者得取。准此犯戒止在贪心，制戒之意可见。四分亦云：佛告尼言：当畜五衣完坚者，余衣随意净施，若与人。既云与人，则何简于道俗？
律不犯中：若从亲里比丘尼边取衣；若贸易；为佛图及僧取者。皆不犯。
使非亲尼浣故衣戒五。
浣、染、打实是三戒，同由一衣生。此戒业重。律云：语使浣、染、打，若作者，三尼萨耆波逸提。
五缘成。
一、是比丘尼。若是下二众，律结小罪。
二、非亲里。善见：令出家妇浣染，亦犯。若使尼暖水、觅樵、钻火，一切吉罗。五分令非亲尼浣而亲里浣，如是互作五句，皆堕。僧祇：若使尼为师浣者，吉罗。
今或有人畜尼弟子，多令浣缝。以非俗亲，皆犯舍堕。亦误弟子，因交致染，遂犯重罪，深须慎哉！
三、是己故衣。律云：乃至一经身著者。僧祇云：乃至一枕头。善见：若革屣囊，无犯。伽中，乃至尼师坛，亦犯舍堕。
四、自、使浣打。僧祇，自与使与等四句，皆犯。若使亲尼浣，而弟子为浣，不犯；若云遣汝弟子为我浣者，犯。若著垢腻衣入尼寺，为浣者，不犯；若先有方便心者，犯舍。十诵：若犯舍衣，与浣，犯小罪。准此无重犯。一衣无过有重犯。僧祇：若为车马灒污，使尼湔，亦犯舍；不可截，故全舍。
五、浣染打竟便犯。四分：使浣打新衣，及使尼家二众，俱吉罗。善见云：若浣竟，比丘言未净，重使尼浣，比丘尼萨耆、吉罗。
不犯中。律云：若病，若为佛僧，若借他衣而尼浣等，不犯。
从非亲俗人乞衣戒六。
多论，制不听乞有四益：一、令佛法增尚故，二、为止诤讼故，三、为灭前人不善心故，四、为令众生于正法中生信乐故。
五百问论：昔有比丘多乞积聚，不肯为福，又不行道。命终作一肉骆驼山，广数十里。时世饥饿，一国之人，日日取食，随割随生。有一他国人来，见便斫取，便大唤动地。人问其故，便言：吾本是道人，为贪财不施，负此国人物，以肉偿之；我不负卿物，是故唤耳。佛告比丘，贪为大患，舍之则应比丘之法。又云：若人与比丘物，云：是好？非好？若实好言好，得物犯堕；不好言好，犯弃。若贫乏比丘，中前得将白衣、沙弥入市乞钱，中后不合。
具六缘成。
一、三衣具足。
二、无因缘。谓夺、失三衣也。非谓迦提月中开从他乞。必是无、少，交不济冬，随量乞衣，不得盈贮。
三、非亲里。五分、多论：从亲里乞好衣，若贫匮，若与少索多，一切吉罗。
四、为己乞，应量衣。十诵、僧祇：乞得四肘以上，犯。若自乞，使人乞，作寒暑相，若为方便说法：是等得者皆堕。除乞漉水囊，小小补衣物，系头物，裹疮衣，缘中一条，裹脚踝髀，拭手、面、身巾等，皆得。若乞是物时，施主施全衣财者，得取；本有方便心，但索小者，或容得大者，犯舍。
五、彼与。
六、领受便犯。
四分：若被贼夺衣裸形者。佛言：当以软草、树叶覆形，应往寺边，若取长衣。若知友边取。若无者，僧中问取可分衣。若无者，问取僧衣卧具。若不与者，自开库看，若褥敷毡被，摘解取裁作衣，出外乞衣。若得已，应还，浣、染、缝治，安著本处；若不还本处，如法治。十诵：本处空，随著近处。余如杂法中。
律不犯中：若夺、失三衣，从非亲里乞。五分，开衣坏时得乞。通前五缘。律又云：或为他乞，他为己乞，或不求而得，若从亲里乞，若同出家人乞者，一切不犯。
五分：非法求施，施非法求，二俱犯罪。
过分取衣戒七。
六缘：一、比丘失、夺三衣；二、非亲居士；三、为失、夺故施，若不为失，随受无罪；四、比丘知彼为失故施；五、过知足；六、领受，便犯。
律云：若失一衣，不应取。若失二衣，余有一衣重数，若二重、三重、四重，应摘作若僧伽梨乃至安陀会。善见云：若都失者，取上下二衣，余一衣别处乞。
四分：若自恣多与衣者，若衣细，若薄，若不牢，应取作二、三、四重，当安缘，肩上应贴垢腻处，应安钩纽。若有余残，语居士言：此余残裁作何等？若彼言我不以失衣故与，我曹自与大德耳，若彼欲受便取。
前戒为他，不犯。此戒若为他乞受，犯。
劝增衣价戒八。
论犯，六缘成：一、非亲俗人，虚心办价；二、施期有限；三、知限施；四、嫌少劝增；五、彼为增价、缕；六、领受，便犯。
四分中，为居士施衣，嫌少更求，乃至增一钱十六分之一分，若增缕乃至一线也。十诵：有劝增色、量、价，三舍堕。
律不犯中：先受自恣请而往求，知足，于求中减少作；若从亲里求；出家人求；己为他；他为己；不求自得，不犯。余如疏中。
劝二家增衣价戒九。
制缘同前，唯劝合二家为异。
五分：乃至劝夫妇合作一衣，亦舍堕。
僧祇中：知足者，若与细者，云我是练若头陀，林中住，索不如者、粗者，皆犯舍。
过限忽切索衣价戒十。
五缘成犯：一、施主送宝，二、为贸衣用，三、付人转贸，四、过分索之，五、得入手，便犯。
律不犯者：若遣使告知，若彼言不须，即相布施，是比丘应以时、软语、方便索衣；若为作波利迦罗故与，以时、软语、方便索得者，不犯。
乞蚕绵作袈裟戒十一。
多论四意：一、为止诽谤故，二、长信敬故，三、为行道得安乐故，四、不害众生命故。
四分：因比丘至养蚕家乞未成绵、已成绵作卧具，便待看暴茧作声，因诃制之。若纯作；若杂以毳、劫贝，若麻及余缕杂作成者。若斤斧细锉斩，和泥涂壁及埵。
多论中：憍奢耶者，此是绵名。如秦地养蚕法。若乞茧，乞绵，乞缕织布，成衣者堕。言卧具者，是三衣也。外国作衣，凡有二种：一、细擘布贮，如作毡法；二、绵作缕，织成衣也。亦得作三衣受持。以乞得故，作成舍堕。
善见云：乃至杂一毛便犯。憍奢耶者，丝中微者。蚕口初出名忽。
僧祇云：纽揲经纬穿杂者，一切舍堕；受用，得越。
央掘经：缯绵、皮物，若展转来，离杀者手，施持戒人：不应受者，是比丘法。若受者，非悲，不破戒。涅槃中，皮革、履屣、憍奢耶衣，如是衣服，悉皆不畜。是正经律。今有一方禅众，皆著艾布者，岂不顺教？
五分云：蚕家施绵，受已施僧，不得自入。
以此诸部相对，故知所制意重。野蚕尚犯，何况家蚕？杂忽尚犯，何况纯作？
多有人乞觅而作三衣。此合斩舍，不合受持。著著得罪，如律明示。如诸律所明，不得往屠家乞肉血，及往酥乳家乞乳，并犯故。
多论：若无蚕家，乞茧自作绵，无罪。为出卖故，有虫者，吉罗。若乞成绵贮衣，不犯。若虫坏者，作敷具，无犯。作不应量衣、一切敷具，吉罗。
律中：自作、教他作，成者犯堕；不成，吉罗；若为他作，一切吉罗。
不犯者：若得已成者，斧斩，和泥涂埵。余如戒本疏。
黑毛卧具戒十二。
此四卧具戒，并是三衣总号。昔人疑之，至今不决。
僧祇，毡僧伽梨乃至坐具等。
四缘成犯：一、纯黑毛，二、作袈裟，三、为己，四、作成，犯。
律中自作教他同犯堕，如上。
不犯者：若得已成者，若裁割坏，若细薄叠作两重，若作褥，若作小方坐具，若作卧毡，或衬钵内毡，剃刀囊，作帽，作袜，作摄热巾，作裹革屣巾，一切不犯。
白毛三衣戒十三。
因缘同前。佛制参作，违教故犯。
五缘成：一、三毛参作，二、拟作三衣卧具，三、为己，四、增好减恶，下至一两，五、作成，便犯。
减六年作三衣戒十四。
六缘成：一、有故卧具减六年，二、不舍故者与人，三、僧不听许，四、更作新者，五、为己，六、作成，便犯。
僧祇：以老病持毡僧伽梨不满六年，不得更作。若身不羸瘦，颜色不恶，白、羯磨、众，一一不成。
四分不犯者：僧白二听；及满六年；若减六年，舍故更作新者；若得已成者；若无；若他与作，一切得。
不贴坐具戒十五。
五缘：一、先有故坐具，二、更作新者，三、为己，四、无心以故者贴，五、作成，便犯。
此与后九十中者相对四句：一、作新，如量，不贴，犯此戒；二、作故，过量，犯后戒；后二俱句准知。
律中：造新坐具时，若故者未坏，未有穿孔，当取浣染治，牵挽令舒，裁割取纵广一磔手贴新者上，若边，若中央。以坏色故。但言须贴，不言毡、布。随十种衣通得。
僧祇：毡作方一磔手。取故毡时，不得从少闻犯戒者、无闻者、住坏房不治者、恶名人、断见人、远离二师者、不喜咨问人、不分别魔事人，不应取。取则反上。不尖邪、凹凸、缺角、穿坏、垢腻。著时令方圆得正。
多云：若无长者，短亦应用。
善见云：故者，下至一经坐，不须贴。
律不犯中：裁取故者贴；若彼自无得处，更作新者；若他为作；若得已成者；若纯故者作，不犯。
持羊毛过限戒十六。
四缘：
一、是好羊毛，除贱故。律云：头、项、足毛，不犯。僧祇：持驼毛、獭毛、猪毛，犯越；成器不犯。五分：听用驼毛贮褥。
二、是己物。
三、自持。僧祇：三人共有，各持，齐九由旬。重担者，俱犯。
第四。四分：若道行得羊毛处，须者应取。自持至三由旬。当令人持。乃至彼处，中间不得佐助。若持，吉罗。令尼等四众，亦吉。若持余衣，若麻等，皆吉。若担余物贯杖头，亦吉。
若担毳装、毳绳及余处毛，若作帽、巾等，不犯。
使非亲尼浣染毛戒十七。
制意、犯缘同浣衣戒。又多论云：为增尚佛法故制。若诸尼众执作浣染，废修正业，则无威仪，破增上法。又止恶法次第因缘，各令清净故。余如疏中。
畜钱宝戒十八。
多论云：佛制此戒有三益：一、为息诽谤故，二、为灭斗诤故，三、为成圣种节俭行故。
宝是八不净财。且因料简四门：一、列数显过；二、开制不同；三、结罪轻重；四、交贸多罪、少罪。
初中。列数者：一、田宅园林；二、种植生种；三、贮积谷帛；四、畜养人仆；五、养系禽兽；六、钱宝贵物；七、毡褥、釜镬；八、象金饰床，及诸重物。此之八名，经论及律盛列通数，显过不应。相承次比，如上具述。不出佛经。
二、明过者。
诸戒不对俗制，唯此对之，令道俗通禁，见畜捉者，知非佛子。故律经中皆言沙门四患，即此戒是。若有畜者，非我弟子。五分亦云：必定不信我之法律。由此八种，皆长贪坏道，污染梵行，有得秽果，故名不净也。余如正解中。
二、明开畜者。
经中禁重，如后所明。律中在事。小机意狭，故多开畜。
第一不净中。田是妨道，别人不开；一口小房，有资道要，依上开畜。
毗尼母云：毕陵伽为国人所重，施一小寺、罗网、车舆、驼驴等畜，僧坊所须，开受。僧祇中，为僧故得受。善见：居士施田地，别人不得用。若供养僧者，得受。多论：檀越欲作大房舍，应开解、示语，令小作，顺少欲法。若为容多人故作者，不应违意。五分：有人施僧田宅店肆，听受，使净人知之。善见：若人以池施僧，供给浣濯，及一切众生听饮用者，随意得受。
二、种植根栽。
若如僧祇，为僧营理者，得；别人不开。即污家法中，自种、教他，一切不合，除供养佛法僧。余如杂法中说。
三、贮积谷帛。
昔云：俭开三十六石，出善生经。余自披检真伪二本，并无。举世梦传。
涅槃云：声闻僧者，无有积聚。所谓奴婢仆使、库藏、谷米、盐豉、胡麻、大小诸豆，若自手作食，自磨自舂，种种非法故。若有说言如来听畜非法之物，舌则卷缩。
僧祇云若比丘籴粟时，作念此后时恐贵，今籴此谷，我当依是得诵经、坐禅、行道，而不言多少。准酌一夏之粮，亦随时料其丰俭。盐则准前谷量，尽形药中加法亦得。
律中：比丘道行，得大麦、小麦、班豆、粳米。佛开受之，安置囊襆内盛之。应合净施。故文中：诸比丘得道路粮，开受，净人赏举。后卷具有说净方法。
四、畜诸僮仆。
增一云：长者将女施佛，佛不受，若受者，渐生重罪。因说欲过，罗刹女等事。僧祇：若人云施僧奴，若施使人，若施园民妇，一切不应受；若言施供给僧男净人，听受。若施别人，一切不得；若施净人，为料理僧故，别人得受。若施尼僧，乃至别人，反前，唯言女净人为异。
今诸伽蓝多畜女人，或卖买奴婢者。其中秽杂，孰可言哉！岂唯犯淫，盗亦通犯。深知圣制不许，凡岂强哉？
僧祇：毕陵伽在聚落，自泥房。王与使人，三反不受。云若能尽寿持五戒、奉斋，然后受之。
十诵：守竹园寺有五百人，王舍城中也。有十种施无福：一、谓施女人，二、戏具，三、画男女合像，四、酒，五、非法语，六、器仗，七、大刀，八、毒药，九、恶牛，十、教他作如是施。
五、畜畜生。
律中：比丘畜猫子、狗子，乃至众鸟，并不得畜。僧祇：若人施僧一切众生，并不应受。众生者，马、驴、猪、羊、獐、鹿，如是一切自余野鸟兽等。若见比丘不受，云我当杀之，应语令自施水草，守护，勿令伤害。不得翦翅笼系，若能飞行自活者放去，莫拘之。善见：若施牛羊不得受；若云施乳酪等五味，得受。余一切畜生亦尔。
涅槃经中，比丘之法，不得卖买生口等。伽论：为塔故受驼、马、驴。今有施佛、法家畜生，而知事有卖者，并不合圣教。
十轮：若施四方僧物，田宅、净人，不与持戒，反与破戒自恣受用，并与白衣同共食啖。因此刹利、居士皆入阿鼻。
日藏分云：于我法中，假令如法，始从一人乃至四人，不听受田宅、园林、马、车、奴婢等常住僧物。若满五人，乃得受之。大集亦同。
四分乘乘戒中，开老病得乘男乘，女乘尼骑，如瞻病法。僧祇：船、车、牛、马等乘，无病不合。唯因水中船行者，得。
六、畜钱宝。
若元作自畜之意，不合。若拟净施与他，依律文开。
僧祇、十诵、善见云：若病人得者，令净人畜，为贸药故。若多人与药钱直，得置毡褥底。眼暗求时，手触在无，不犯。又云：末利夫人施僧布萨钱，佛言：听受。准义付他。又居士持金银与僧作寺、食堂、园田，比丘不得受，犯吉罗。应付净人，口得处分。若施作饮食、衣药、卧具，亦不自受。若受后作衣服，用得吉罗。应付净人。
杂含云：自今已后，须木直索木，乃至须人工等亦直索之。慎勿为己受取金宝。则破四分人解。律云：若为作屋故，求材木、竹、草、树皮得受，不应自为身受。余如正解。
七、听畜重物。
毗尼母：别人听受刻镂大床，唯除金宝。若绵褥者，他施已成者，十诵开受。毗尼母、四分云：氍毹等，他施听受，广三肘，长五肘，净施畜。若铁、瓦瓶等，铜盆、铜盔等器，别人得受。
八者，佛不开者。
善见云：不得捉一切谷，除米。若施器仗者，僧应打坏，不得卖。施乐器者，不得捉，得卖。增一云：若得金宝施，咒愿已，还反施主。
涅槃云：若有人言：如来怜愍一切众生，善知时宜，说轻为重，说重为轻。观知我等弟子，有人供给，所须无乏。如是之人，佛则不听受畜一切八不净物。若诸弟子无人供须，时世饥馑，饮食难得，为欲护持建立正法，我听弟子受畜奴婢、金银、车乘、田宅、谷米，卖易所须。虽听受畜如是等物，要须净施笃信檀越。如是四法，所应依止。我为肉眼诸众生说是四依，终不为慧眼者说。若有三藏反上说者，亦不应依。又说八不净财。十余处文，皆极毁破，不令畜服。又云：若优婆塞知此比丘破戒受畜八法，不应给施，又不应以袈裟因缘恭敬礼拜。若共僧事，死堕地狱。
十轮经说，据不知持犯者，并须恭敬。又涅槃经穷终极教，不用亦得。以护法故，小小非要。
三、明畜罪轻重。
八中，六、七，金钱、绵褥，得堕，以违净施故。余则吉罗，畜者亦少。
四、交贸轻重。
若以此八，贸衣，犯舍。以衣得宝、绵毹，亦舍；若得余六，并得吉罗。若以衣宝相易，皆堕；贸余六种，吉罗。六自相贸，皆吉；得衣、宝者，皆提。此谓与俗人增减。与五众，得小罪。
多论：若说净钱宝，后贸衣财，作三衣钵器，入百一物数，不须说净；已外须说。若犯罪者，悔于僧中。已用钱宝贸衣财及百一物者，不须舍之，已入净故。已外成衣、不成衣，一切说净，无罪。
正解本戒。此是畜宝戒。九十是捉宝戒。文言手捉，别时意也。
具四缘：一、是钱宝，二、知是，三、为己，四、受取，便犯。
此之一戒，人患者多。但内无高节，外成鄙秽，不思圣诫严猛，唯纵无始贪痴。故律言非我弟子。准此失戒矣。又云：佛告大臣：若见沙门释子以我为师，而受金银钱宝，则决定知非沙门释子。
又杂含云：若为沙门释子自受畜者，当知五欲功德，悉应清净。又增一云：梵志书述：若是如来者，不受珍宝。故略引多文，证成非滥。
佛世尊欲增尚弟子，令弃鄙业，远超三界，近为世范。今乃反自坠陷，自畜自捉。剧城市之商贾，信佛法之烟云。反自夸陈，妄排法律，云但无贪心，岂有罪失。出此言者，妄自矜持。不思位是下凡，轻拨大圣。一分之利尚计，不及俗士高逸。何异螳螂拒轮之智，不殊飞蛾赴火之能。岂唯畜捉长贪，方生重盗之始。故略述诫劝。有智者临境深思。
涅槃云：若能远离八毒蛇法，是名清净圣众福田。应为人天供养，清净果报非肉眼所能分别。又云：祇桓比丘，不与受金银者共住、说戒、自恣、一河饮水，利养之物悉不共之。若有共僧事者，命终堕大地狱。
智论云：出家菩萨，守护戒故，不畜财物。以戒之功德，胜于布施。又涅槃第十一卷下文云：菩萨持息世讥嫌戒，与性重无别。广有明文。息世戒者，即白四羯磨所得。诸文如彼，恒须细读。
四分：钱者有八种，金、银等，上有文像。
僧祇：生色、似色，皆提。生色者金，似色者银。钱者，随国用。一切不得捉，捉得提，应僧中悔。
多云：七宝者，金、银、摩尼、真珠、珊瑚、车渠、马脑。当取，犯舍堕。莫自手取，如法说净者，不犯。若似宝，铜、铁、琥珀、水精、伪珠、鍮石等，以五种取，为畜故者，吉罗。不应自取；如法说净，得。若捉金薄、金像，藏举自他宝，并堕，不犯此戒。若似宝，入百一物数，不须作净，皆得畜一。百一之外，皆是长物。若不入百一数，如前说净。
僧祇云：不净物者，金、银、钱，不得触故。余宝得触，故名净；不得著故，名不净物。若不净者，自捉、使人，一切皆提。若相成就，国土不用，得越。若凡得钱，及安居衣直，不得手取，使净人知。无者，指脚边地，语言是中知。著地已，自用叶砖瓦等遥掷覆上，后将净人令知持去。不可信者，令在前行。若可信者，任意掌举。
四分：是中舍者。告可信人，来已，云：此是我所不应，汝当知之。若彼人取还与比丘者，当为彼人物故受，敕净人掌之。若彼为比丘贸衣钵等，应持贸易，受持之。若彼优婆塞取已，与比丘净衣钵，应取持之。若不语彼人知是看是，突吉罗。
僧祇：若知佛法僧事者，有钱宝欲举赏，若生地，使净人知；覆处死土，使比丘掘。若净人不可信者，裹眼三旋，然后知地已，内钱坑中。若散落者，得以砖瓦掷入。如是作已，如前裹眼使去。后欲须时，如前方法至钱宝处，净人不可信者，还裹眼三旋，将来取之。若施主作金碗，令比丘受用，为得福者，当持食来时，舒手示器，应言受受受。三说已，食之。不得触器四边、赞叹、手捉。此是后九十中。
多论：五种受。一、以手受，二、以衣取，三、以器取，四、言著是中，五、若言与是净人，皆犯舍。下三众亦不得畜，畜得吉罗。僧祇：若身者，一切身分，乃至手脚等。若身相续者，谓系三衣纽，乃至钵盂中。皆舍堕。
多论：五种长物：一、重宝，二、似宝，三、若衣、衣财应量已上，四、一切不应量衣及衣财，五、一切谷米。重宝舍与同意净人，罪僧中悔。若钱宝，比丘不得畜；若僧中次行者，说净。余似宝及百一物数，一切舍与同心净人；罪作吉罗悔。钱宝说净有二：若白衣持来，施与比丘，比丘言此不净物，我不应畜，若净当受，即当说净；二者，净人言易净物畜，即当说净。若彼此不语，取得，舍堕。若舍，与白衣，不得与沙弥。
僧祇云目连将专头沙弥往阿耨达池，取金砂拟安佛澡罐下乃至老比丘将沙弥还本村，眷属以道行无食，以钱系衣内，在道，并为非人左绕，以土坌之，骂言此不吉利。各以事白，便俱令弃之。非人并为作礼，右绕而过。此犹可治，故逢幽责，如池神讥类；余有未忏，必遭显戮，同颊肿之俦。
律不犯中，开缘如上。若彼人不肯与衣者，余比丘当语言：佛有教，为净故与。应还他物。若又不与，自往语言：佛教比丘作净故与。汝不还我者，此物应与僧、塔、和尚、知识及本施主。不欲令失彼信施故。
贸宝戒十九。
多论云：此以说净宝转易与他求利，当与他时，得舍堕。此与贸衣五种不同，如戒疏说。律中以财物易钱宝故犯，但无衣食为异。
五缘成：一、是钱宝，二、互相易，三、决价，四、为己，五、受犯。
五分：应对僧悔，不得向二、三人前。
律不犯中：若以钱贸璎珞具，为佛法僧；若以钱易钱，亦为佛法僧者，得。
贩卖戒二十。
多论四义制：一、为佛法增尚故；二、为止斗诤故；三、为成四圣种故；四、为长信敬，不生诽谤故。
论犯六缘成：一、在家二众，二、共同交贸，三、决价，四、为己，五、自贸易，六、领受，犯。
律令净人贸。准余部双开。四分：衣药交贸，争价高下，数数上下，皆犯。
多云：此贩卖堕，一切堕中最重。宁作屠儿。何以故？屠儿止害一生，贩卖一切俱害。不问道俗、贤愚、持戒毁戒，无往不欺，常怀恶心。设若居谷，恒希天下荒饿，霜雹灾变。若居盐积贮，恒愿四远反乱，王路隔塞。多有此过故。此贩卖物作塔像，不得向礼。又云：但作佛意礼之。设与僧作食及四方僧房，一切不得住中，持戒比丘不应受用，得罪。若死，得羯磨分之。所以尔者，以此贩卖业，罪过深重。若生存时，僧得用者，此比丘言虽贩卖有罪，犹得作福，续作无已。今不听僧食用，无供僧福，后得重罪。以此因缘，不敢更作。比丘既死，无更作理，故得分之。若贩卖食，咽咽堕。作衣者，著著堕。作卧具，随转转堕。故重结。
五百问云：治生得物，施人，犯舍。若穷厄无食处，使白衣作食。治生道人白众言此非我物，得食；不者，犯堕。若施俗人，俗人与僧，不犯。
僧祇：若籴谷时，此后当贵，籴时，越；粜时，堕。若恐后贵，拟自食行道；到后谷贵，食长或与师僧，作功德，余者出粜，得利，无罪。诸药草等亦尔。
十诵：若相似贸相似，如衣、钵、澡罐、瓶、户钩、四药交贸；不相似者，以衣易钵：一切堕。若可舍物，金、银、钱，籴粟，或用粟买物，若可食啖，口口吉；可作衣，著著提。
五百问云：有求利贩卖作福，无罪耶？答：此人尚不免地狱，何况得福！由不随佛语，故非供养。
四分中，贩、卖、买三事，但为利故，买卖俱堕。十诵中，据一物为语。
多论：若众僧衣未三唱，得益价。若三唱已，不应益，以属他故。若众中三唱得衣，设悔，不应还。十诵：若卖买，前人悔，七日内者，还之；若过，不应还。四分文不了。此是私卖买也。
五分：使净人易时，应心念宁使彼得我利，我不得彼利。比丘共僧贸易，应倍者，当使价均，然后交博。若贫无可倍，僧必知贤善知足，听直与。
四分·衣法中，有贵价衣，令净人贸易。无净人者，乃至遣比丘贸易。准此开之。必有净人，亦制与罪。
僧祇：若自问价，若使人问价，作不净语，争价高下，皆越；得物，堕。四药、随轻物、重物、净不净物，一切相贸，得提。肆上有衣，其价已定，比丘赍直来与物主。虽摇头作与相者，比丘亦须语言此直知是物也。若估客物，直五十而索百钱，比丘以五十知之，如是求者，不名为下。若前人欲买此物，比丘不得抄市，当问言：汝止未？若报云我休者，比丘方云：我以是价知是物好不？比丘自贸，抄市者，越。若僧中买物，得上价取。若和尚阇梨取，不得抄上。若营事比丘雇匠作不净语，乃至为僧月直，市油面等，不净语者，越。自为得物入手，犯堕。净语者，以是物价知是好不。不净语分别价者，索几许？等。若市买物，得嫌诃说实前人物，此好此恶、粗细、斗秤大小、香臭者，无罪。
五百问：若自举物价，前人信之，贵取故，犯盗罪。
僧祇：若食残持博酥、油等，作不净语，犯舍。雇治革屣，作不净语，越；若前与食、后治，前治、后与食，无罪。乃至残食雇治草土等，准前。
多论：如贩卖戒中物，或方便有罪、果头无罪，如为利居盐、谷，后得好心，即施僧作福。或果头有罪，如为福，籴米不卖，后见利便卖，以利自入，即是方便无罪。言得施者，谓一切俱舍忏也。
律不犯者：听五众出家人共交贸，应自审定，不应共相高下，如市道法；不得与余人贸易，令净人贸；若悔听还；若酥油相易者，无犯。准上衣法得令净人作者，谓据有者言之。
十诵：三度语索不得者，觅净人使买。净人不知市易，当教以尔所物买是物，应知好恶思量，得者，不犯。此贱彼贵，有利不犯。
畜长钵过限戒二十一。
五缘成。一、先有受持钵。二、更得。三、如法钵。非余油琯等。四、不净施。善见：买钵未还直，不成受；主言但受，亦不成受，不犯长；若度价已，熏讫，报令取，过限者，犯。五、过十日，便犯。
余如长衣戒。
乞钵戒二十二。
六缘：一、先有受持钵，二、减五缀不漏，三、从非亲乞，四、为己，五、乞如法钵，六、领受，便犯。五缀满不漏，吉。事希少故，广如戒疏中。
律不犯者：五缀漏，若减漏，更求新；若从亲里索，从出家人索；若为他，他为己；不求而得；自有买畜。皆不犯。
自乞缕使非亲织戒二十三。
多云：有三义制：一、为除恶法故，二、为止诽谤故，三、为成四圣种故。
四缘：一、自乞缕，二、使非亲织，三、不与价，四、织成，犯。
十诵：若为无衣故，从非亲乞缕欲作衣，亦吉；若少衣止得乞衣，少缕止得乞缕。五分：自行求缕，雇人作衣，亦堕。
四分：若织师、与线者俱亲，不犯。与线者非亲，看织，作繀，一切吉罗。
不犯者：若自织作钵囊、革屣囊、针毡，禅带、腰带，作帽，作袜、摄热巾、革屣巾，一切不犯。
劝织师增衣缕戒二十四。
论犯六缘：一、非亲居士虚心办缕遣织；二、本期有限；三、知有限；四、劝赞好织，许直；五、彼为增缕；六、领受，便犯。
四分：若求衣不得，吉罗。
不犯者：减少求；从亲里索，出家人索；他为己者。
夺衣戒二十五。
五缘。一、是大比丘，甄下众非行类故。二、本规同行。三者，不定与、前人决定取，多生恼故。四句中二句，初、受、与俱决定，二、决定与而受者不定，夺取犯重。若与、受俱不定者，吉。四、瞋夺。五、得属己。
四分不犯者：不瞋恚，言我悔，不与汝衣，还我衣来；若彼知悔即还；若余人语便还；若借他衣著，他著无道理，还夺取，不犯；若恐失、恐坏；若彼人破见、戒、威仪；若被举，灭摈，应灭摈；若为此事故，有命、梵难。一切夺举不藏者。
畜七日药过限戒二十六。
辨明四药体状，立义加法是非，广如下卷及戒本疏。
五缘成犯：一、是七日药体，若直手受不加口法，亦无长罪；二、明作二受竟；三、不说净；四、畜过七日；五、无缘，犯。
律不犯者：若过七日药，酥油涂户向，蜜、石蜜与守园人；第七日药，舍与余比丘食；若未满七日，还彼比丘，用涂脚、然灯也。
过前求雨衣过前用戒二十七。
过前求五缘成：一、是雨衣，二、过前求，三、自为己，四、彼与，五、领受，犯。过前用四缘：一、是雨衣，二、时中得，三、过前受，四、过前用，犯。
四分：十种衣中，比丘取雨中浴。彼应三月十六日求，四月一日用。若二过前求用，犯舍。
僧祇：此衣不得受当三衣，不得净施，不得著入河池中浴，小小雨时不得用。不得裸身，当著舍勒，若著余故衣。不得著种种作事。若露地食，应持作障幕。
诸师不曾见此衣，谓如傀儡子戏围之类。今不同之，犹如三衣披用。
僧祇：常须大雨时披浴。若雨早止，垢液者，得著入余水中洗。
多论云：三月十六日应求应作，乃至四月十五日亦尔。畜法者，得用浴，担持行来。长丈二尺，广六尺。以夏多雨故，为护三衣。
若行路觉欲雨，取此衣覆身上。若大雨在路，须脱三衣襞举，著此衣行雨中。于露浴亦著此衣。此浴衣语通，以受湿故名浴，非唯著洗浴也。若著余衣浴，须以水薄洒此衣令湿，不得燥置，得吉。由此是浴衣故。
僧祇：四月一日用，八月十五日当舍。五分：若过限不作余衣、受持、净施，不施人者，吉。僧祇：至时唱言：大德僧听！今僧舍雨衣。三说已。不得至十六日。
律不犯者：若舍作余用，若著浴，若浣，若举者。
过前受急施衣过后畜戒二十八。
过前五缘：一、是急施，律云本是夏竟衣，为缘开前受，若受便得，不受便失；二、知是急施；三、过前；四、无缘；五、受，便犯。过后五缘：一、二同上缘，三、是十日内，四、不作净，五、过限，便犯。
事希法隐，略知大途。余如疏本中广明时、非时法。
有难兰若离衣戒二十九。
六缘：一、是受持三衣，二、冬分非时，三、有疑怖处，四、置衣在村，五、无因缘，六、过七夜，犯。
四分：疑者，畏有贼盗。十诵：疑失一水器；怖畏者，乃至恶比丘畏。
言村内者。僧祇：寄著可疑俗人家。
五分：上二衣中，随所重者，听寄一衣。不得寄下衣，以随身故。礼拜入寺乞食，不得单著，但得寄一衣。
明两缘者。
僧祇，夏三月，在兰若恐怖处，开置一衣村内，不作日限。
五分，夏中不许离衣，要待后安居竟。贼难恐怖因缘，得寄白衣家。不作日限，唯须十日一度往看，恐有湿烂、虫啮等过。
善见：若兰若处僧坊坚密，不须寄衣。无者得寄，六夜一看，见衣已，还兰若所。上来诸部，恐有急难贼怖，则开寄衣，不作日限。必有他缘，方制六夜。
四分初缘。因兰若贼劫，佛令置一一衣村内，不制日限。后因聚落比丘起过，更开缘至六夜。而不显缘相，致令古师妄执。
今准诸部明文，有缘皆开。五分，有恐怖者，不限多日，如上。更开塔、僧事，和尚阇梨事，及他事，皆听六夜留一一衣白衣处。
明了论中：兰若比丘夏安居中，须往余处听法，不可恒将三衣，听留寄余处，六宿不失。至第七日还取衣，过第七夜已，如前寄之。事若未竟，中间恒许。
律不犯中：已寄六宿，至第七夜明相未出前，若到衣所，若手捉衣，若至掷石所及处，若舍衣。余同聚落离衣戒说。
回僧物入己戒三十。
具四缘：一、是通许僧物，二、作许想，三、回向己，四、入手，便犯。
律云：僧物有三种：一是已许僧；二、为僧故作，未许僧；三、已与僧者，已许僧，已舍与僧。
僧祇：若人持物来问僧：何处布施？答言：随汝所敬处与。若言：何处果报多？答言：施僧。若言：何者持戒清净？答言：僧无犯戒不清净。若言我已施僧，今施尊者，得受，无罪。若言：此物置何处，使我常见受用？答：某甲比丘坐禅、诵经、持戒。若施彼者，长见受用。
四分：若物许僧转与塔，许四方僧回与现前僧，许比丘僧回与尼僧，许异处回与异处，乃至许异处回与此处，一切吉罗。僧祇：回此、彼畜生物，越心悔。
十诵、多论：若檀越施此自恣僧物，回与彼自恣僧者，物应还，此比丘作吉悔；若不还此僧，计钱成重。乃至此、彼一人物，回亦成重。准此，定属僧次，回与他人，成重。
律不犯中：若不知，若已许作不许想，若许恶劝与好者，一切不犯。
九十中。
小妄语戒一。
此戒人多喜犯者，良由妄业熏积，识种尤多，故随尘境，动便虚构。不思反流之始，但愿毕世之终。以此安生为要，当死定非排业。良可悲夫！加以犯无定境，起必依心，但使违内想心，不论外缘虚实，一切皆堕。
六缘：一、是人，不简道俗；二、作人想；三、违想说；四、知违想说；五、言了；六、闻解。
多论：妄语、两舌、恶口，相历作四句。一、是妄语，非两舌、恶口。传他此语向彼说，以不实故是妄语，不以分离心故非两舌，软语说故非恶口。余句类上，有无可知。
成论云：余口三业，或合或离；绮语一种，必不相离。
善生经：有人于十业道，一时作二、三、四乃至八事，不得作十。以贪、瞋不得一时故。其余八事，六处遣使，自为二事：一淫他妻，二谓无业道。
四分、五分：因法师比丘常好论义，以是为非，以非为是。余人问故，答云：我实知非，耻堕负处。僧中妄语，罪重百罗汉前。
多云：不妄语法者。若说法、义论、传语，一切是非，莫自称为是。常令推寄有本，则无过也。不尔，斧在口中。
律云：见、闻、触、知，违想说，乃至所见异、所忍异、所想异，皆是妄语。又有三时：前、后知是妄语，吉罗；正口言妄者，堕。若僧说戒时三问，忆念罪而不说，吉罗。
善生：若有疑心、无疑心，若见闻觉知，若问不问，异本音者，是名妄语。若言不大见闻亦犯。若破相说，无覆藏说，非犯。若异音说，前人不解：若颠倒语，若发大声不了语，若有所说前人不解，并犯。
僧祇：屠儿等逐畜生走，问言见不，不得妄语，不得示处，应令看指甲等。
十诵：若语高姓人，云是下姓人者，犯堕。若语两眼人云汝一眼，得妄语提，又轻恼比丘故提。若语一眼人云汝是瞎眼人，得轻恼他，堕。
四分不犯中，但称想说故不犯。文如注戒本中。
骂戒二。
智论：一人生国中，皆共作因缘，谓内法与外法为因缘。如恶口业故，地生荆棘；谄曲心故，地则高下不平；悭贪多故，水旱不调，地生砂砾。不作上诸恶者，地则平正，如弥勒佛时，人行十善，地多珍宝。
律云：佛言：凡有所说，当说善语，不应恶语，便自热恼。乃至畜生闻毁惭愧，况于人也。
六缘。一、是比丘。十诵、五分：毁下四众，皆吉罗。二、自出毁訾。伽论：传他语，为他骂，皆吉。三、知是毁訾。四、作折辱彼意。五、言了。六、闻知。
十诵：六诤本者，瞋恨、恶性、贪嫉、谄曲、无惭愧、邪见。
四分：恶法种类毁訾者六品：言卑姓家生，业行亦卑，伎术工巧亦卑，若言汝是犯过人，汝多结使人，若盲若秃、瞎人。
有三行骂法：初、面骂者，言汝是除粪家生等；二、喻骂者，汝似除粪种等；三、自比骂者，我非除粪种，乃至我非贩卖、杀牛羊、跛躄人等，皆堕。
二者，善法骂，亦有三种：面骂者，汝是阿练若，乃至坐禅人，余二骂例知。了了说者皆吉。
僧祇云：若以上恶法，毁余比丘及父母，言汝父母是者，得提；汝和尚、阇梨是，偷兰；汝同友是，越毗尼。余有中、下恶法，行骂父母、和尚、同友等，并递减一等。面、比骂外，更加是中有如是人，亦犯。
又云：地有金藏，好令人斗。律中，迦叶举造房僧过，即日出城宿。佛诃，但举非人等余类，不举迦叶，以护人心故。
不犯中：相利故说，为法故说，为律故说，为教授故说，为亲友故说，或戏笑，或因语次失口，或独处说，或误说，皆不犯。
十诵：有比丘说他罪，诸比丘知是人身业不净，能于四重、饮酒、杀草、非时食、妄语作者，应语莫瞋、诤、相言也。
两舌戒三。
具六缘：一、是比丘，二、说鄙恶事，三、传于彼此，四、分离意，五、言了，六、闻知。
律云：两舌者，彼此斗乱，令他破也。僧祇：以恶法告言某甲说汝是，无有上中下法，欲令他离向己。若彼离不离，皆堕。
多论：说已更说，堕。若不传彼此语，但两边说令离散者，一切吉。
律不犯者：破恶知识、恶伴党；和尚、同师、亲友、于僧塔庙，作无义利。破如是，一切无犯。
共女人宿戒四。
五缘成：一、是人女，二、室相成，三、共同宿，四、知同宿，五、随转，堕。
律中：女者，人女有智，命根不断。室有四种：一、四周障，上有覆；二、前敞无壁；三、虽覆而不遍；四、虽覆遍而有开处。此等四室，比丘与女人同宿。或女人后至，或比丘后至，或二人俱至，若亚卧，随胁转侧，一一波逸提。若与畜生，若人黄门、二根人宿，一切吉罗。比丘昼日卧、女人立者，吉。
十诵：乃至罗汉不与女人同宿。如熟饮食，人之所欲，女人欲男亦尔。此律以罗汉为缘起，尚被淫恼。余凡何须拒抗！
多论、善见：若都集堂同障内，设使堂中有诸小房，房虽各别，以堂同故，犹是一房。若多房共一户，亦犯堕。覆者乃至衣缦作屋，壁者乃至高一肘半，共宿皆犯。若大屋相接，乃至一由旬，同一户出入，皆犯。所对境者，乃至同行等戒，皆谓女人能受淫者。余石女、小女等，但犯吉。
十诵：若在室中通夜坐者，不犯。必应多人共处，有明不睡者。
僧祇：一房别户，有隔，无犯。若佛生日、转法轮日，乃至大会通夜说法，若露地风雨寒雪，当入屋内正身坐。若老病不能坐者，当施障隔，不得用疏物，高齐肩腋，下至地，不得容猫子过。若道行入村宿，当别房、别隔。若无屋者，乃至如前作。若无隔者，女人可信，应语女言汝先眠，我坐。比丘欲眠，语令起，我欲眠，汝莫眠。若眠者，汝无福德。
多论：与十女人宿，十堕。随一一起更卧，随一一转，各各得十堕。若白衣舍，与女人并房，不闭户，吉罗。
五分：同覆异隔，若大会说法，若母、姊妹、近亲患，有有知男子自伴不卧者，不犯。
律不犯中：若先不知室内有女宿；若屋有覆无障，或尽覆半障，或尽覆少障，或尽障不覆，或尽障半覆，或尽障少覆，或半覆半障，或少覆少障，或不覆不障，露地，不犯；若此室中，若行若坐，不犯；若病卧、被缚、命、梵等难，并不犯。
共未受具人宿过限戒五。
五缘成。一、未受具人男女。余义如别，伽论云：已二夜共沙弥宿，第三夜共女人宿，得二提。二、三、四缘同前戒。五、过三夜，犯。
律云：共宿至三夜，明相未出，应起避去。至第四宿，若自去，若使彼去。善见：至第三明相未出，不避者亦不犯。第四宿初夜，随胁著，结堕。
十诵：若通夜坐。若病，得与沙弥过限宿，病人卧者开；余不病比丘不应卧。母论：至第三宿无去处者，比丘不应卧，结加趺坐，至明相现。至第四宿又无去处，明相欲现时遣去，若自去。五分：与同宿不犯者，常坐不卧，若互坐卧。
僧祇：至第四宿，因大会、道行等缘，如前戒张障幔。不者，过三夜犯。犯竟，若未忏悔，复共宿者，转长罪，无二夜开。悔过已，当别房宿，更得二夜。
多论有四句：或人一室异，或室一人异，或人室俱一俱异，皆堕。
律中，与畜生男过限宿，吉。
开缘同上。
与未具人同诵戒六。
五缘：一、是佛说法；二、字、句、味；三、未受具人；四、齐声同诵；五、说言了，即犯。
律中：法者，佛所说，声闻所说，仙人、诸天所说。若口授，若书授，说了了，犯堕。若师不教言我说竟，汝可说者，师吉罗。
僧祇：若声闻弟子余人等说，为佛印可者，犯堕。善见：一切三藏，佛说者，罗汉结集者，同诵得堕。若自撰集文字，乃至俗书，非佛说故，不犯。
十诵：随一品、一章、一段，各得堕。此律但云同诵，不简文句多少。
多论：若二人俱经利，并诵无犯。若比丘无处受法，乃至得从沙弥尼受，但求持戒德重人作证明伴。亦得从白衣受法，但不得称阇梨。如是例知，但消息令不失威仪。
律不犯者：云我说竟，汝说；一人诵竟，一人书；若二人同业同诵；若错说彼此，一切不犯。
向非具人说粗罪戒七。
多论：宁破塔坏像，不说他粗罪，则破法身。不问前比丘有罪、无罪，皆堕。
七缘：一、是比丘及尼，二、犯初二篇罪，三、知犯，四、无僧法开，五、向未受具说，六、言词了，七、前人闻知。
五分：尼向白衣说僧泛尔小小罪过，皆堕。
僧祇：若人问言：某甲比丘犯淫、饮酒者？答云：彼自当知。若已作法，人问者，倒问彼言：何处闻？答云：某处闻。比丘云：亦某处闻。
因俗女来寺，六群示之此人犯僧残。俗女说偈云：出家已经久，宜应修梵行。童子戏不止，云何受人施。
十诵云：有诃云：佛法中乃有是痴人？应答云：我家广大，种种皆有。
律云：若说上二篇，犯堕。下诸篇，及自说己罪，若说下三众罪，一切吉罗。又有五事，若说名字，若种姓，若衣服，若房舍，若相貌，皆堕。
不犯者：若不知；若粗恶，不粗恶想；若白衣先已闻粗罪者，一切开。
实得道向未具者说戒八。
问：凡夫无圣，不可得犯，圣人奉戒，一制不犯，用制何为？
答：制圣为遮凡。若后向说，即知是凡。为护大妄，不令有犯，岂非是要也？
与女人说法过限戒九。
六缘成：一、是人女，二、知，三、不请，四、无有智俗男，五、言章了，六、过五六语，便犯。
若不请者，听齐五六语。若请说，若问义，随多少。
五分：有五六语得解，故便制戒。
四分：五语者，色、受、想、行、识无我也。六语者，眼、耳、鼻、舌、身、意无常也。不得更增一句。故僧祇中：说六句已，云使汝速尽苦，得堕。
律云：有智男子者，解知粗恶、不粗恶事。
多论：有智男子，解人情语，可作证明。若中边不同者，不听。必是俗人，出家不得，以事同故。正使僧集，若多女无俗男者，不得说之。女，谓能受淫者。若为尼说，得。
僧祇：若盲，若聋，亦名无人；一盲一聋，此二当一人。若眠，亦名无人。若母、姊、妹等，亦犯。若减七岁，若过、不解好恶义味，亦名无智男子。余如大疏。
中含云，凡有人请问法义者，答云欲问便问，我闻已当思。
律中：若说不了，吉罗。
不犯者。若五六语；有智男子前，过说。若无有智男前请，应答，广说：授五戒，及法；授八关斋，及说八斋法；八圣道；十不善法；女人问义不解，广说。若错者，一切不犯。
掘地戒十。
多论：不掘地、坏生，三益：一、不恼害众生故；二、止诽谤故；三、为大护佛法故。若佛不制此二戒者，国王大臣役使比丘；由佛制故，王臣息心，不复役使。得令静缘修道，发智断惑，是名大护。
五缘犯：一、是生地；二、作生地想；三、自掘，使人；四、使人时不作知净法；五、伤，则犯堕。
戒缘，为修治佛讲堂，为世尊所诃制。
律中：地者，若已掘地，经四月，被雨渍，还如本。若用锄、䦆、耒，或椎打、刀刺、指掐、扴伤、地上然火，但使地作地想，一切皆堕。若不教言知是看是，吉罗。
十诵：若颓墙土、石底、蚁封、土聚，若掘，吉罗。若掘泥处，乃至没膝，吉罗。除为僧、塔、寺，画地作模。若赭土、墡土、生石、黑沙、盐地等，一切不犯。
蜀本多论云：生地、不生地。生地者，谓四月及八月是雨时，地相连著，润势相淹，能生草木，名生地。余无雨时，日炙干燥，风吹土起，义名不生地。若触此上干地，吉罗；下侵湿地，犯堕。墙根齐湿处干土，不犯，异于地故；虽被筑治，若湿相淹，发起，犯堕。屋上、墙上生草，触伤草犯堕，伤土吉罗。
僧祇：若转石、搭地、扫地、曳木、驱牛马等，欲使地平意，伤如蚊脚，一切犯堕。土块一人不胜，破者，犯提；减一人重者，得。打杙房壁，损成功，越；先有孔，无犯。若外被雨地，伤如蚊脚，提；画地作字，亦提；画土末际，无犯。若撤故屋，使净人为之；若坏壁，使净人却泥后，自得摘；若已曾被雨，使净人摘两三行，后自摘；至基，还使净人摘。井、池、渎、汪水，新雨后，使净人抒；若令搅浊，若牛马先涉后，得自抒。以雨水能生地故。大小便时，水手摩地犯堕。若瓶、器物、木、砖、瓦等，在露地经雨已，不得自取，取犯堕。若纯沙，无罪；半沙者，越。若死土，被雨已，使净人取，尽雨沾湿际，然后自取。
四分：若野火烧寺，听逆除中间草，若作坑堑断，若以土灭，若逆烧除之。
善见：若地被烧，亦名非地。若地有沙，以水淘之，四分沙、一分土，无犯。若石上厚四寸燥土，得取。若野火来近寺，为护住处故，比丘得铲草掘土以断火。若把火烧手，掷地不犯。
五分：若野火来，当打犍槌唱令。余如诸部。
多论：使僧尼掘地，作知净语，提；若教下三众、净人，不作知净语，吉。若三众不为三宝利益缘，自坏土木者，吉罗。
五分：兰若无净人，听比丘以水浇地，锉草布蹋，使成泥，取用。僧祇：覆处地得自掘。
律不犯者：若语言知是看是；若曳材、竹、木，若篱倒扶正，若反砖石，若取牛屎，若取崩岸土，若鼠壤等，若来往经行，若扫地，若杖筑地。若一切不作故掘意，不犯。
坏生种戒十一。
具缘如上。
四分云：坏鬼神村者，波逸提。鬼者，非人是。村者，一切草木是。
十诵云：村者，蚊虻、蛱蝶、蚁子诸虫以之为舍也。
僧祇戒本：坏种子、破鬼神村者，堕。
律中：五种村，谓根种、枝种、节种、覆罗种、子子种等。若斫截，堕；炒、钉杙、火烧，一切并提。若断多分生草木，堕；半干半生，吉罗。
僧祇云：根种、茎种，以刀中破净。节种者，以刀破，又摘却芽目净。心种者，萝勒蓼等，揉净。子种者，十七种谷，脱皮净。火净通五种。五果中。裹核种，爪甲净，去核食；火净，合食。肤裹种者，火净合食；若熟时落地，伤如蚊脚者，名疮净，去子食。㲉裹种者，火净。𥢶裹种者，未有子揉，有子火净。角裹种者，净法如𥢶裹法。
又云：寺主有谷仓未净，畏年少比丘不知戒相，先令净人火净讫。乃至尽来，恒言舂去，不犯。余事类知。若以五生种掷著池井水中、大小便中、粪扫中，越；死，犯提。若草中行，欲令草死，越；伤如蚊脚，提。石上生衣，衣上生毛，食饼生毛，使净人知；若日曝知干，得自剥除。雨后举木，越；伤草者，堕。净人先举，比丘后佐，无罪。
夏中行，畏失道故，以余物系草为记，来还解者，无犯。泥雨滑倒，捉草挽断，更捉亦断，皆开。水中浮萍，不得拨开；牛马行处，得；无者，捉土石仰掷空中，言至梵天上去，若后下时打水开，得用。
若泥作时欲饮水者，得叶中饮。无净人取者，得就树上叶中饮，不得挽断。高不及者，摇取干叶。若已衰黄，断者，越；华生者，提。水中翻覆浮萍者，越；掷岸上，堕。若入水洗时，水草著身者，以水浇令入水。若断朝菌，吉罗。
善见云：若须华果，攀枝下，使净人知。亦得抱净人取。
律中：比丘道中行，妨草者，听以竹压草，若石木镇上。
五分：凡诸草木，若有所须，语净人言汝知是；若不解者，又语言汝看是；若不解，复语我须是；若不解，复语与我是。坏地亦然。若生草覆道，开路故枝折叶落，不故作，不犯。
十诵：一时坏五种子，五波逸提。此律，一业坏多种，随多少结。乃至前戒令净人掘，随掘随堕。不同僧祇取前事止方结。
四分中，若五生种，如柳、榴之类，就地、离地坏，皆犯堕。非五生种，如离地槐櫰、榆、柏之属，已萎者，得；若与地连，得堕；若离地色未改者，吉罗，名坏相也。
不犯者：言看是，知是；若断干枯草木；若于生草木上曳材、曳竹、正篱障；若拨墼石，若取牛屎；若生草覆道，以杖披遮令开，若以瓦石拄之，而断伤草木；若除经行地土，若扫经行地，若以杖筑地，而误拨生草木断者，无犯。
身口绮戒十二。
四缘：一、自作身口业绮，二、数恼不止，三、为僧单白诃止，四、更作，便犯。
四分云：余语者，云汝向谁说？为论何事？等，一切吉罗。作白已，语者，堕。恼他者，应来不来，应坐不坐等，身绮也。余如口绮法。
成论：语虽是实语，以非时故，即名绮语；或虽是时，以随衰恼无利益故；虽复利益，以言无本，义理不次，皆名绮语。即律中为不恭敬人说法皆是。善见：畏成斗僧，默然者，得。律云：若上座唤来不来者，吉。
不犯者。重听不解，前语有参错，便言汝向谁说？为论何事？乃至我不见此罪。若欲作非法无利羯磨，不与和合，唤来不来，不犯。若为作非法羯磨，若不欲知，教言莫来，便来，不犯。若一坐食，若不作余食法食，若病，唤起不起，不犯。若命难、梵难，教莫起便起，不犯。若恶心问，不与说；若作非法事，便语者；若小语、错误，一切不犯。
嫌骂僧知事戒十三。
六缘：一、是羯磨所差，二、知是，三、如法经营，四、说嫌骂法，五、言词了，六、前人知闻。
五分：若单白、白二差人，恼者，堕。僧差不羯磨，及余人，作此诬说，口口吉罗。四分缘起，白二差之。
僧祇：骂正拜人、倩人、倩人更倩人，三人俱堕。因说大鱼有百头，头头各异；由先为三藏，好恶骂人故。
四分：若嫌者，骂者，反上，皆堕。若不受上座言嫌骂，吉罗。
不犯者：实有其事，恐后悔恨，语令如法发露，便言有爱、恚等；若戏、错说，一切不犯。
露敷僧物戒十四。
六缘：一、四方僧床敷；二、知是；三、露处；四、自敷，使人；五、去时不自举，不教人举；六、出门，便犯。
五分：见僧卧具在露地，以不自敷、不使人敷故，而不举，亦堕。到尼寺敷尼僧卧具，不举亦提。白衣入寺，应借僧卧具受用，又俗人家会，借僧卧具，食讫，比丘不举亦堕。若知事暴僧卧具，在边若禅若眠，吉。
僧祇：若僧床上安像，比丘礼拜，手触不举者堕。若多人礼拜，悉皆手触，属最后者犯堕。若春月敷床后，付嘱人知，舍去，无犯。若行路中，挽乱草坐已，去时聚已当去。
多论：露地敷已，不嘱人，游行诸房，吉。
四分：彼以僧物付僧知事，言我今付授汝，汝守护看。若都无人者，当举著屏处。若无屏处，必知无坏，当持粗者覆好者上。若即时还，便应。随雨中、疾及时还，应往。彼次第作如是方便，应去。若不作，初出门，堕；若方便还悔，一切吉。若二人同床，下座应收，不者堕、吉，上座单提。若俱不收，二俱堕。余空床、踞床、几等不收，及卧具表里，一切吉罗。若露敷僧物而入房思惟，吉罗。
不犯者：若取僧物露敷，去时语旧住人、摩摩帝、经营人令知，如上方便者，一切不犯。
覆处敷僧物戒十五。
五缘：一、是僧物；二者，屏处；三、自、使人敷；四、不自举，不教人举；五、或出界，或过三宿，犯。
律中：彼应语旧住比丘言：与我牢举。若无人，不畏失，当移床离壁，高榰床脚，持枕褥卧具置里，以余粗者重覆。若恐败坏，当取卧具置衣架上，竖床而去。若不作如是，出界外，犯堕。若即还不久，听二宿界外，第三宿明相未出，若自至房中，若遣使语知事人；不者，明相出犯堕。
强敷戒十六。
五缘：一、他先借得，安止已定；二、知他先住；三、作恼意；四、强敷中间；五、随坐卧，犯。
律云：中间者，若头边、脚边、两胁边。卧具者，草敷、叶敷，下至地敷、卧毡。若知他先得而强宿者，堕。
十诵：若为恼他故，开户、闭户，然火、灭火，若呗、咒愿、读经、说法，随他不乐事作，一一堕。
律中不犯者：先不知；若语已住，先与开间；若间宽不相妨；若亲旧教言但敷，我自语主；若倒地；若病，转侧堕上；命、梵等难，一切不犯。
牵他出僧房戒十七。
四缘。一、是僧春冬房。以夏房入己，牵出犯吉。二、先安止定。三、作恼乱意。四、牵出，犯。
律中：若自作、教人牵，随所牵多少，随出房，一切堕。若牵多人出一户，多堕。一人出多户，多堕。若持他物，掷著户外，闭他户外，皆吉。
僧祇：牵他出时，若抱柱、捉户、倚壁，一一堕。若诃叱，随语一一离，一一堕。若瞋蛇鼠，驱出，越；若云此无益物，驱出无罪。
十诵：若喜鼾眠，应起经行。不能经行，应起屏处，不应恼他。
五分：若降伏弟子而牵出者，不犯。若将不喜人来，欲令自出，出、不出，吉罗。牵下四众，亦吉。
律不犯者：无恚恨心，随次出；共宿过限，遣未受具人出；若破戒、见、威仪，为他举及摈、应摈；因此故有命、梵难驱出，一切不犯。
前戒是俗处，不简净秽。此是僧处，故简秽也。
坐脱脚床戒十八。
三缘：一、是重屋，二、脱脚床，三、在上坐卧，犯。
用虫水戒十九。
四缘：一、是虫水，二、知有虫，三、不作漉法，四、随所用，犯。
律云：若以草、土掷虫水中；若虫酪浆、清酪浆，若渍麦浆，若醋，有虫，以浇泥草；若以草土掷中：一切皆堕。教人亦同。五分：随用虫，一一堕。律中，若以草、土掷水中，随河池中鱼虫，一一提。
大集云：畜生身细，犹如微尘十分之一，乃至大者百千万由延。
僧祇：虫细者，三重漉；犹有者，舍去。若用水者，日日谛视，无虫便用。以虫生无定，或先无今有故。
五分：虫水者，漉囊所得，肉眼所见。若用水，虫虫堕。无漉囊，不得半由旬行。若无者，用衣角漉之。
律不犯中：不知有虫，作无虫想；若虫大，以手动水令虫去；若漉水洒地；若教人漉者，一切不犯。
覆屋过三节戒二十。
四缘：一、自为己；二、自作，使人覆；三、至第三节未竟，不去见闻处；四、至三节竟，犯。
辄教尼戒二十一。
四缘：一、不为僧差，二、集于尼众，三、说法教诫，四、言了，便犯。
律中：僧不差，说法、八敬，俱堕。日非，吉罗。僧祇：前三、后二，此日去者，名为日非。
但德须具十，人行又希。今但为略法，如删补羯磨。
与尼说法至日暮戒二十二。
六缘：一、是僧差，二、尼众来集，三、教诫说法，四、日暮，五、知想，六、说法不止，犯。
律中：除教授，若受经、诵经，若问，若以余事，乃至日暮；除尼，若为余女受经至暮：一切吉罗。
不犯者：教授尼至日未暮便休；除妇女已，为余人；若船济处说法，尼听；若与贾客共行，夜说法；至尼寺中；若因人请，值说便听者，一切不犯。
讥教尼人戒二十三。
六缘：一、是僧差，二、情存为法，三、内心嫉忌，四、说为饮食，五、言了，六、前人闻知。
不犯者：其事实尔，为供养故教授、诵经、受经、若问；若戏，若错，一切不犯。
与非亲尼衣戒二十四。
四缘：一、是尼，二、非亲，三、与衣，四、领受，便犯。
律中：除贸易；若与塔、佛、僧者，一切不犯。
与非亲尼作衣戒二十五。
具三缘成犯：一、是尼，二、非亲，三、随作，犯。
律中：随刀截多少，随一缝一针，皆堕。若复披著、牵挽、熨治，以手摩扪，若捉角头挽方正安揲，若缘，索线，一切吉罗。
不犯者：与亲里尼作，若佛塔、僧作，若借著者浣染治还主等。
独与尼屏、露坐戒二十六。
四缘：一、是比丘尼，二、无第三人，三、在屏、露二处，四、共坐，便犯。
十诵：屏处相去一丈，堕；丈五，吉罗；二丈、若过，不犯。僧祇：共一尼屏坐。或尼请一比丘食，一尼共比丘坐，一尼往来益食。益食去时，随一一堕。比丘尔时应起语言我欲起，莫令彼疑作非法。若尼去者，不犯。
多论：比丘坐住屏覆处者，无惭愧处，可作淫处。律中见闻二屏，如二不定中说。若盲而不聋、聋而不盲，若立住，一切吉罗。
不犯者：比丘有伴；若有知人，非盲聋；若行过倒地；若势力持，命、梵难者。
与尼期行戒二十七。
五缘：一、是尼，二、言许共行，三、无缘，四、同一道，五、度界，犯。
律不犯者：不共期；若大伴行疑、恐怖处；若往彼得安隐；命、梵等，不犯。十诵：开为尼负衣过险径。
与尼同船戒二十八。
四缘：一、是尼，二、共期，三、同乘上下，四、入船，犯。
律中：除直渡；船师失济上下水者，不犯。
食尼叹食戒二十九。
四缘：一、尼三众叹得食，二、知，三、受得，四、咽咽堕。
律云：赞叹者，谓阿练若乞食乃至持三衣，赞多闻法师持律坐禅。食者，从旦至中所得食食，咽咽堕。除饮食，得余䞋衣、灯油，吉罗。
僧祇：除旧檀越。乃至下食已，唱等供时，更有余比丘来，尼言更有比丘，施主言善哉者，不犯；若尼言此十二头陀者，堕；若言多与好食，平等与，不犯。若言某甲徒众多闻精进，当通请一众，一切犯堕。若言某甲众主精进，为是比丘故通请二十人，一人名赞叹，余者不犯。若有叹食，不得舍去，当展转贸食。若比座垢秽不净，不喜与贸者，当念此钵中食，是某甲比丘许，我当食者，不犯。若言某甲尊者可常乞食者，不犯。
五分：若先不知，临食时言好与比丘食者，不犯。
律中：不犯者：若不知；若檀越先有意；若无教化想；若尼自作；若檀越令尼经营；若不故教化而与食，不犯。
与女人期同行戒三十。
具犯同尼行戒。
律缘，以无学为教兴，尚被打几死。何况凡夫！故云：若村内一界行者，吉罗。
不犯者：先不知若不共期；须往安隐；命、梵缘者。
施一食处过受戒三十一。
五缘：一、施主期限一食，二、知是，三、重过受，四、无因缘，五、食，便犯。
律中：开病者，离彼村增剧也。
不犯者：一宿受食；病过受食；若诸居士请大德住与食；若次第请与食；若水陆道断等，不犯。
展转食戒三十二。
十诵云数数食，五分同之，僧祇云处处食。总一明判云背请戒。
五缘：一、先受五正请，不问道俗、亲非亲；二、食境堪饱足；三、无缘，谓病等也；四、更异主受正食；五、随咽，便犯。
律中：请有二种，若僧次，若别请也。食者，饭、麨、干饭。僧祇云：初出釜，画不成字，是非正食。
僧祇：若到俗家，言阇梨今日我家食，即名请处。若作食未熟，欲往他家，应白已去。不白去者，至彼得正食，犯二堕：一、不白请家，二是背请。大同四分。
又律云：病者不堪一坐食，令足。施衣时者，十二月中随有衣食，请处开背。若一日受众多请，自受一请，余者施人，言：长老我应往彼，今布施汝。若不者，背前家，咽咽堕；背后家，咽咽吉。
五百问云：若主人嫌代去者，不得。
十诵、多论：前家不得随病食，背至第二、第三家，渐渐食至日中，不得到第四家。
律不犯者：病时，施衣时，若舍请，若请与非食，或不足，或无请食，或食已更得食等，不犯。
别众食戒三十三。
然别众食，准此律文，但明别请，不论不集。故文云：但请三人食，我等不得别众。若依缘起，则明乞食。故文云：为摄难调人，自结别众。若依多论，明界内不集。亦明别请、别乞有不集者，僧次亦有不集。
今分三相。各明犯缘，引据证别。
初明僧次七缘：一、有施主；二、是僧次请；三、五正食，在时中；四、食处成众；五、知界内有善比丘未食，不集；六、无诸缘；七、咽咽犯。
多论：若施主就僧界内二处设食，应布萨处请僧，或送一分食。自处不须展转。若聚落界内无僧界，二施主各请四人已上，二处食，应打犍槌，互请一人，互送一分食。更有异比丘入，亦更须展转。或先僧次，后成别请，有客遮不许入是。若不遮，虽先别请，后成僧次。如上立法，此明僧次。
言别乞者。善见四句：一、四人同乞，或别乞各不相知，同一主故，同时受食，犯。
多论：若四人各自乞食，共在一处，亦无有过。以非一家故。
若别请人。应令作法，门外唱令，但得一人，即名清净。若不作法，界内无人者，一切僧犹得遮食不清净罪。若准此言，未假界内不集；必若尽集，亦结其过。故文云：别请四人在僧中，次第并坐受食食，不与僧同味，咽咽皆犯。
准此以言。僧次一种，唯局不集结罪；乞食、别请，若集、不集俱结。
今更约缘随相总明，令人识知，由过常有。
初有施主。四分、多论，不问道俗，皆名施主。即明僧食无别众罪。故多论云：若取僧食别自受啖，不与僧同，或遮客僧，或不作相，是盗僧祇，非别众罪。广如上卷。
二、别僧、别乞、别请三种。
先明别僧，即是僧次。五分：僧次请者，凡夫、圣人、坐禅、诵经、劝佐众事，并为解脱出家者，得入僧次。唯除恶戒人。若言次第上座者，是僧次摄。又不知齐几为上座，佛言：上无人者，皆名上座。以法取人，或言禅师等，是别请。若言禅师十人，便除法师、律师。甄简异故，不名僧次。
十诵、善生中，以罗汉法请人，不称名字，犹名别请，为佛所诃。如讣请法中。
多论：若施主长请比丘，或作日限，先随意请人，各使令定。至初集日，先无别请，一切无遮，大善无过。不能无遮，应打犍槌，众僧集已，先别请者且住一处；劝化比丘，若施主，应立高处举声大唱六十腊入，若多若少，但得一人，即名清净。乃至唱到一夏及沙弥等，若都无者，亦名清净。若初日不唱，应日日唱，如初日法；若初日唱讫，若遮不遮，一切无过。若不作此二法，若食时有遮，界内比丘乃至一人，此一切僧得别众罪；设界内无比丘故，有遮食不清净。若九十日请，或长请，如初日唱；九十日夏讫，施主设有续供一月半月，即前唱法为清净，不须更唱。唯僧房卧具，九十日竟，日日唱，不者得罪。
若施主就僧界内作食，堂舍不容，次第出，在异处食亦得。
若大界内有二处僧祇，一日中二处俱施食，布萨处无过；不布萨处，不请布萨处一人，不送一分食者，此僧犯堕。
若施主别请僧次四人，入僧布萨界内食，或将食入界，别请比丘，应布萨处请僧次一人，若送一分食。若二处、三处亦尔。自处不须展转取人送食。设请人送食已，外有异比丘，若遮不与食者，堕。
若不尔者，三人已下各各异处食，得。
若作意请僧中一人，忽忘不请，在前作一分食，置上座头，送与彼僧。若道界远者，先取食次第行之。
若聚落界内虽无僧界，设二檀越请四人已上于二处食，应打楗槌，互请一人，互送一分食。若有异比丘应入，乃至一人。若不互请送食，皆堕。若遮不与一人食，亦堕。假令一处，欲如法者，应好隐悉知聚落比丘有无，不疑者，得；不尔，应打楗槌。不打者，知有一人不来食，犯堕；疑有，吉罗。若不疑心，若打楗槌，不问有无，一切不犯。
或先僧次请，来有客比丘遮不听入，即成别众。或先别请，有客比丘来，比丘教化勿遮，即成僧次。不能不遮，乃至唱一人入等。
善见：别乞四句：或四人一时乞，或别别乞各不相知，而同一主一时往受、食者，犯；二、各各去，一时受，各处食；三、各去，各受，各食，不犯；四、或别乞，别去，一时受、食，犯。
义云：僧次请人至请家已，门外有比丘，不许入界内者，变为别请。设后食时无人，亦犯堕。若门外僧与家内相去六十三步外者，食时，外僧乃名别请别众，不名僧次别众。
四、食处成众。
善见：要别请四人，俱受，成众。即座上一比丘覆钵不食，待余三食竟后一人食，不犯。
四分：若二人三人，随意食。四人若过，应分作二部，更互入食。
多论：三比丘一狂心，三比丘一灭摈。三比丘在界内，一在界外。若狂、摈二人，不落僧数，虽四不成；异界不相足数，不成别众。故须知是好比丘。
多论：或食僧食，若施主食，各取食分，虽四人已上，于别处食，或共一处食，不犯别众。若四人各自乞食，于一处食，亦无别众。
律结犯者，据一家并乞，四人一时受食。必前后各自受分者，得，由自食己食也。
又有四句。
一、食主是一，尽集无过。
二、食一处二，彼此乃异。以食味同故不犯。若界内更有余比丘，二众俱犯。
三、食别处一。如僧尽未食僧食，或有施主食，有一施主别请四人在僧中并坐受食，不与僧同，咽咽犯。若彼四人，先取僧中一口食已，后得益无犯。
四、谓食别处别。彼此二众互请一人，互送一分食；不者，二俱犯堕。
五、界内不尽集。
五分：若请比丘僧，应比丘、沙弥往。若请二部僧，五众应往。
多云：凡别众食，必于界内。言界者，谓众僧结界、聚落界、家界、旷野处一拘卢舍界。此诸界内，不得别食、别布萨。
若僧食竟，有客比丘来，檀越与食，四人已上无罪，以僧食竟，不合同味，无乖别过。若僧未食，客来入界，受檀越食，咽咽成犯别。
狂痴、灭摈比丘，及沙弥，无犯。
四分、诸律，并云别请、别乞故犯。
多论别请、别乞如律，又加食处不集。虽僧次来，但使同界不集，又名别众。
善见五种足四不犯：一、不请足四，施主别请四人，一人不去。主人见少，临中见一比丘，即唤与食，是名僧次。二、乞食足四，亦以别请，一人不去，临中乞食比丘至，依次与食。三、沙弥足四。四、钵盂足四。五、病人足四。并非别众，得食。
律中，不犯开七缘。
一、病时者，下至脚跟劈。善见云：砂土入中不能行。
二、作衣时者，自恣竟，无迦絺那衣一月，有则五月是也。
三、施衣时者，如前背请戒。
道、船二行为四、五二缘者，下至半由旬内来往上下是。
六、大众集者，食足四人，长一人为患是，乃至百人长一人为患。
今京辇设供，每有不依疏僧，阗𨸌门首。请家拒闭，不令辄进。大德英达，安然坐食。知外有僧，不思命召。亲见其事，过深鄙俗。望诸行者，见闻敛迹。五分云门外有客比丘不得入者，乃至语往本寺取食等。广如讣请法中。
七者，沙门施食时，谓在此沙门释子外，诸出家者是也。
又准论中僧次不犯，五分衣时，都合九缘。
增一云：师子长者别请五百罗汉。佛言：不如僧次一人，福不可量。因说如饮大海，则饮众流。师子言：自今已后，当不别请。佛言：我亦不令别施，以无有福。师子便平等施，亦不言此持戒犯戒。佛赞：善哉！平等之施，获福无量；平等施者，施中第一。
贤愚经：以㲲施佛，佛让与僧。义意同此。正使将来法垂灭尽，比丘畜妻挟子，四人已上，名字众僧，漫请供养，应当敬视如舍利弗等。
律明开缘，僧次一种，功益自他；病等诸缘，但能自益。
律中，若无如上诸缘，即起白言：我于此别众食中无因缘，今欲出。余人无缘者亦尔。若有别众食缘欲入者，当白言：我有别众缘，欲入。白已，随次入。若有缘不白者，吉罗。
不犯者，如上所开。
取归妇贾客食戒三十四。
五缘：一、是上二缘，二、知是，三、无缘，四、取过三钵，五、出门，便犯。
足食戒三十五。
五缘：一、是可足食，二、知境足，三、舍威仪，四、无缘，五、更食，犯。
律中：若饭、麨、干饭是正食，堪饱足故名足食。五缘：一、知是饭；二、知持来；三、知遮；四、知威仪；五、知舍威仪。足食已，舍威仪，不作余食法，得而食之，咽咽堕。
僧祇：舍威仪者，八种威仪。且如床上坐已，若见师僧塔像在背后者，回身避坐，曳身不得离床；若离，名舍威仪。若正食时，天雨，于上持盖；无者，合床舁著覆处；舁时倒地及诸缘而离本处，更食犯堕。
五分：五事。一、有食；二、授与；三、受啖；四、不复受益；五、身离本处，更得食，堕。
国土无粥，晨朝开饮麨浆。
十诵五种中，糒谓干饭也。余同四分。五似食者，𢇲、粟、䵃麦、莠子、错麦迦师等。五种佉陀食者：一、根，二、茎，三、叶，四、磨食稻、大小麦等，五、果也。
僧祇五正，同此。
五杂正，如四分云：佉阇尼者，枝、叶、华、果、细末磨。僧祇大小䵃麦、米、豆作饼，酥、油、欢喜丸，一切作饼；除肉，余者非别众处处满足食等。
善见云：佉阇尼者，一切果是也。正食者，米、麦作饭、麨。粥初出釜画成字，不得食；若米合药作粥亦尔。若少饭和多水，以离威仪，应作余食法。乃至米杂肉如芥子大，作余食法。一切草根及树木子作饭，若以豆作饭，不须作余食法。若以菜和正、不正为粥，若说正名成遮，不说正名不成遮。
义云：此足者谓前境足，非啖饱名足。故律中：时有比丘见上座来，若受不作余食法者，告言我受不作余食法，便得食。尼不敬僧戒中亦尔。故知若起，须作余食法。由前境足故，不得辄起。何况僧祇八遮。
四分中：病人残，不须作余食法。善见、明了：病人残者，或食不食，皆成残。僧祇：一人作法，余人尽得。此律亦尔。
律中：僧俗二食俱得加法。若作余食法，十五不同。
能中有三：一、是比丘；二、先足食，除不正及不足；三、身康和，除病。
对法亦三：一、丰时，除俭；二、所对是比丘；三、未足食者。
食体亦三：一、时食及清净，多论不净食不成作；二、新净食，非病人残；三、不覆藏食。
自作三法：一、自言现前，应从净人受已，共未足比丘互跪云大德！我足食已，知是看是，作余食法；二、授与前人；三、舒手相及处。
彼作三法：一、彼受为食；二、口云我止，汝取食之；三、度与他。
此三五种并约律文。
五分，佛言：持食著钵中，手擎，偏袒右肩，右膝著地。作是言：长老一心念！我某甲食已足。余如上。若都不食，还之，语云此是我残，与汝，亦名残。尼具有残食法。
僧祇：若持钵、碗作法，但食钵中，钵中成残，碗中不成。
义云：今有人食饭未竟，唤足食者来，与食云此是我残者，应成无妨。若强劝，不云残，犯后戒。
律不犯者：食作非食想；不受作余食法；非食不作法；若病不作法；病人残不作法；若已作余食法，一切不犯。
劝足食戒三十六。
五缘：一、他足食竟，二、知，三、发言强劝，四、不作残法，五、前人食，犯。
非时食戒三十七。
智论：问曰：若法无时，云何听时食，遮非时食为戒？答曰：我已说世界名字法有，非实，汝不应难。亦是毗尼中结戒法，是世界中实有，为众人诃责故。亦欲护佛法使久存，定佛弟子礼法故。佛世尊结诸戒，不应求有何名字、相应不相应等。若尔，云何但说假名时？答：实时毗尼不说。以白衣、外道不得闻，闻生邪见故。说假名时，以通多分故。
今有妄学大乘者，多贪著非时食，故具引诫之。
经中说云：早起诸天食，日中三世诸佛食，日西畜生食，日暮鬼神食。佛制断六趣因，令同三世佛故。
多论四解：一、从旦至中，其明转盛，名之为时。中后明没，名为非时。二、从旦至中，作食时节，乞不生恼。中后已去，反上可知。三、中前俗人事务，淫恼未发。中后闲预，入村乞食，多被讥谤。四、中前乞食济身；过中静缘修道，非是乞时，名为非时。又云：昼夜各分九时，事同须臾。日下近地，热渐寒甚，夜则长也。
阿含中时非时经，具明二十四半月之相。准俗，二十四气量之。
僧祇，令知时节，若作脚影，事同上经；若作刻漏。日极长，昼则十八须臾，夜十二也。长夜反之。
四缘：一、是非时，二、非时想，三、时食，四、咽咽堕。
律云：时者，明相出乃至日中，按此时为法，四天下亦尔。非时者，从日中乃至明相未出。僧祇：日正中时，名时非时，若食得吉；时过如一瞬一发，食得提。
律云：若比丘非时受食食，咽咽堕。非时浆明相出，七日药过七日，亦堕。尽形寿药无因缘服，吉罗。
五分：得尝食，但不得咽。
十诵：教人非时食、杀生草木、空地然火、手取金银、掘地、啖残宿食，为己、不为己，作者，皆二俱犯堕。
五百问云：中后，一切有形之物，不得入口中。食已，用杨枝若灰漱口；不者，堕。
律不犯者：若作黑石蜜和米作，法尔故；有病者服吐下药，日时欲过，煮麦令皮不破，漉汁饮；若喉中哯出，还咽不犯。善见：出喉还咽犯堕。
食残宿戒三十八。
三缘：一、是残宿，二、知是，三、食，咽咽犯。
律中：残宿食者，今日受已至明日，于一切沙门释子受大戒者，皆不清净。四药以论，过限结罪如前戒。善见、十诵、五分：大比丘受食已，或食、未食，经夜，名残宿。
问：残之与宿，为一为异？
四句答之：一、残而非宿，吉罗；二、宿而非残，亦吉；三、亦残亦宿，提；四、非残非宿，可知。
残宿、内宿亦作四句：一、是残宿非内宿，得堕；二、是内非残；三、四俱句，类知。有云净地无内宿。文云除去比丘，故知有也。
律中残宿不受食戒，以坐禅比丘为缘起者，为防未来恶比丘故。内无道观，烦恼未伏。妄倚道业，便轻圣戒。此乃心涉爱憎，大我未伐。故诸三乘道人，并不轻戒。以深伐我根，倾慢使幢，敬戒而增道业。可不钦尚之哉！
十诵：若钵著不净脂酥，受麨食，应泻净钵中食之，著钵者弃。绳缀钵，受粥，脂出，但弃腻处，余者得食。若新熏钵及手，酥、脂、油著，二三澡豆洗。余腻气不尽，名净。不净残宿盐，食，吉罗。伽论：腻故不去者，非食腻故。
善见云：多比丘一沙弥行，比丘各自担食，至时各各自分。分已，沙弥语比丘云：我持己分与大德易之。易得已，复与第二比丘易，乃至下座。若沙弥不解者，比丘自持食与，教共易得，无犯。乃至持米行，沙弥小，比丘得作饭，唯不得然火；若沸，不得吹、搅，吉罗。熟已，如上分，展转易者，得。
十诵：比丘传食与沙弥，沙弥传钵食与比丘，比丘洗手更受。以一心实与沙弥，故净也。远行难得食处，听自持食从他易净食者得。今有直将食乞净人，又还从乞取，二彼俱无受、舍，不名交净。有比丘使沙弥持钵。沙弥食已，持不净钵与师。佛言：无急事不应使沙弥持钵。若使持，应从沙弥受。
十诵：无水处，水上有食，弃上饮取下。若下有食，饮取上。乃至酥油等，吹去饮。取水泉池中，有食亦尔。
僧祇、多论：乞食食已，有残，弃旷野石上。明日乞食，不得，不作本意，还从本道，石上故饭在者，无净人，自取。有乌鸟食处，当扟去。五百问因缘同上。所以开者，以信施重故。又无主物，如郁单越法取食者，得。
五分：比丘残果与净人已，不作还意。后净人还与比丘。佛言：离手已名净，食之。
僧祇：莫问时、非时受，若过非时如发瞬，若食得堕。停过须臾，复得停食食堕。比丘晨起，应净洗手，齐腕已前；不得粗鲁，洗五指头；当以灰土洗，揩令作声。洗已，更相摩者，不净，更须洗之。律令以手巾盛食、果。十诵中，手巾日别洗之。
僧祇：若洗钵已，不得摩拭，当停使燥。欲食时，当护净手。若摩头、口手相揩者，以上洗法洗之。捉袈裟者，更须洗之。
善见：若乞食值风雨，尘土落钵中，作念当为沙弥乞。得食还，语沙弥如上因缘已。沙弥受已，云此是沙弥食，今施与大德，得食，无犯。
律不犯中：若宿受食与父母；若塔舍作人计价与，后乞食比丘从作人边乞得者。若钵盂有孔罅，食入中，如法洗，余不出者，得。若宿受酥油灌鼻，若随唾出，弃；余者不犯。
不受食戒三十九。
十门分之：一、制受意；二、能受人；三、所受境；四、所受食；五、受食处；六、受食法；七、须食观；八、食食法；九、失受法；十、对文解。
初中。五分云：佛未制前，比丘各不受食。白衣诃言：我不喜见著割截坏色衣人不受食食。是为不与取。多论，五义故：一、为断盗窃因缘；二、为作证明；三、为止诽谤；四、为成少欲知足；五、为物生信，令外道得益。昔有比丘与外道共行，止果树下。比丘不上树，不摇果，又不肯就地取，并答言佛不许作。外道知佛法清净，即随佛出家，寻得漏尽。
二、能受者，是比丘。
了论：能受者，具戒比丘住于自性，求得，在此处。
解云：能受者清净持戒无毁，故言住自性。欲求饮食，名为求得。此处受食，即度与余比丘，不须更受。即名此比丘为能受。若破戒、被摈、别住、十三难、三举、灭摈、应灭摈、学悔等人，不成受故。
三、所对境。
了论解云：除自己及同类，余三类众生，随一被教、不被教，知比丘不得自取食食，又知此可食物，知比丘是受施人，度与比丘。若不解此义，虽与不成受。多论：为作证明故。若在人中，非人、畜生悉不成受。
五分：旷野无净人处，听自洗烧器安水，净人安米，自煮；若熟，从他受。僧祇，旷野中行，牛上受食。长袋连纽，一日一系置牛上，人不得触之。至时，一比丘引绳，一比丘受取，口云受，受等。十诵：蝇不可遮故非触。乌来啄一口去，但弃啄处，余残得食。
善见：天人、鬼神、畜生、飞鸟皆成受。五分，迦叶从帝释受食。僧祇中，猕猴边受蜜。十诵，轻系地狱，亦应得受。准此，六道知解者成，反则不成。
四、所受食。初、泛明须不，二、明转变。
初中。十诵：五种尘不须受，谓食尘、谷尘、水尘、衣尘、风尘。善见：若尘大，落钵中，可除者去之，余者不犯。细者，更受。行食时，比座余食迸入钵中，成受。僧祇：一切尘，一切更受。除畜生振身尘，若作意，成受。乃至行饼麨饭等，抖擞筐器，迸落钵中，不作意者，不成；反上成受。僧尼互净互受。
善见：若病急缘，大小便、灰、土得自取。明了论名大开量，如下卷说。律中，灰土、泥等须受，应有人处。
十诵：听担食行，不使人见。若食，当下道，取一搦，不受而食。又听过大泽担粮，从他易净食。僧祇、多论，见昨日石上残食，不受，开食，如前戒说。亦急难开，事同俭时八事。五百问云：山野处无人者，日中不得往反，应七日自作。先净米受取。
僧祇：浊水应受；性黄，无犯。五分：咸水性咸，不著盐，听不受。伽论：浊、咸、灰水见面，不须受。
善见：若额头汗流入钵中，须更受。臂中汗流入手，不须受。
僧祇：杨枝者，口中有热气生创，咽汁，应受。若误咽，不犯。雪、冰雹，无净人处净洗手，自取食；有者应受。四分戒本除水及杨枝，不言咽、非咽也。准僧祇好。
二、明转变。
善见：受生姜后生牙，不失受。火净已生牙，牙处更净，非生牙处得食。盐变成水，得食。
僧祇：自重煮，不失受。酪、酥，甘蔗、石蜜，麻、油等，由中前记识故，展转不失受等。
五、受食处。明了论：求得在此处，地及水中。空中不成。如前受中说。
六、明受食法。
一、器食相对。了论，至边三种：至身边，谓以物置比丘手中；至物边，谓俗人担物，令比丘自取，手至物边；至器边，以器贮物，授与比丘，但捉器受，并得。
二、身心相对。
身受非心。心缘他事，但申钵受。
心受非身。施主置食而去，但作意受。毗尼母云：以嫌比丘故，置食舍地。佛言：离手已，是与竟。若准僧祇，口加三受。
身心平等。非所遮。若已足食竟，不作残食法，不成受。
非身心受。比丘与施主先相领当，中前缘事，不得对面，便画地作相，后置食于中。或入定，或礼佛、诵经，身心不关，故并成受。
三、单心无对受。僧祇：邪见人不与比丘食。当满荼逻规地作相，若叶蔽钵下时，口云受，受，受。前畜宝戒，俗人宝器不得捉，下食时亦云受，受，受，大同。明了、十诵亦同。不相解等同之。五分火烧马屋，送食置地，亦尔。僧祇：若禅、眠，与食，不觉者不成。若不欲自食，自捉与净人。
四、连绊触碍者。
僧祇：若绳连器物，相连不断，与比丘者，成受，非威仪。乃至净人树上摇果，比丘以衣钵承取，或以手、脚、口，下果时触枝叶者，更生心言受，受。善见绳系不成受，以无口加故。僧祇：若如上，成受，非威仪。
四分：若遥过物，与者、受者俱知中间无触碍，得堕手中者，得。
僧祇：井上悬食下井底，比丘口言受，受，勿突中间生草木。若在屋上，当绳连捍取，口言受，受。
十诵：写酥油注钵中，虽不绝，成受，以注下流故。
僧祇：净人行果、盐、菜，应语悬放。果堕草上，即去者不名受，小停者名受。若净人难得，比丘至饭、饼、果、菜边受取行之。若净人举不离地，亦名受，非威仪。当语稍稍授我。若鎗镬热不得受者，当以两木横置地，比丘脚蹑，当安鎗时，口云受，受。
五、心境相当受。净人作三法，比丘作三法，食无七过等。广如四药法中。
六、非心境受。如上乞食自取、俭开等缘，不劳心境，自取无罪。
七、食须观门，五别。
一、计功多少，量彼来处；二、自忖己行，全缺多减；三、防心显过，不过三毒；四、正事良药，取济形苦；五、为成道业，世报非意。
故明了论中云：余一切文句，纵广道应知。解云：出家人受食时，或受竟，先须观食，然后啖之。广如下卷对施兴治中。
但每日恒须，恐未见后文，故略知大旨。不尔，徒自衣食，终为圣诃。毗尼母中：钝根比丘总作一念。利根比丘口口作念，著衣者著著作念，入房入入作念。不尔，食出腹中。亦如后卷。
八、正受食法。
四分：受有五种：手与，手受；手与，持物受；持物与，手受；若持物授，持物受；若遥过物，如上说。复有五种：身、衣、曲肘、器与，还以上四受；若有因缘置地与。
十诵：净人不解行食，半在钵，半弃地。若堕所受草上，应食。若著土，吹却食。土多者，水洗食之。僧祇：下时觉，堕钵中时不觉，二、初下不觉，堕时觉：此二俱非威仪，名受食。十诵：行食时，净人轻比丘，故触比丘手，不应受。不轻者，得。
九、明失受法。
决意弃舍失。了论：若人不须此物，决舍此食，失受。更食得罪。
舍戒失。了论云先受食已，后舍戒，余比丘须者，更受。
舍命失。一切退没故。即如亡人不净食器，皆不须翻秽。
任运失。谓曾受四药，过时法满，更无有受。如后律中。
转变失。如麻出油，浆变成酒，酒变成醋，生变成熟，并失本受。若尔，僧祇中何故展转不失？答：此谓时中加记识故，后得无过。若时中不记者，皆不成法。
遇缘触失。如多论：净人触失，更洗手受。僧祇亦尔。
十、依文解。
四分：食：五种蒲阇尼，饭、干饭、麨、鱼、肉也；五种佉阇尼，如上；五种奢耶尼，酥、油、生酥、蜜、石蜜也。若不与食，自取著口中，咽咽堕。非时、七日，限过，亦堕。尽形，无缘不受食，吉罗。
不犯者：取净水、杨枝；若不受酥油灌鼻，与唾俱出，余不犯；若乞食时，鸟衔食，若风吹堕钵中，除去此食，乃至一指爪可除去，余者不犯。
索美食戒四十。
四缘：一、是美食，二、无病，三、自为己，四、食咽，犯。
祇中：不得从屠家乞肉汁。八种，乳酪家，亦不得。恐招讥过。蚕家乞绵，亦同于此。
五百问：不病索好食，犯重。
律不犯者：病人自乞，为病人乞，或自他交乞，不求自得，一切得。
与外道食戒四十一。
五缘：一、是外道，二、知，三、自与食，四、非置地、使人，五、彼手受，便犯。
五分：乞食，乞儿、乞狗畜，量己食分减施。十诵，外道伺求长短，与食不名污家。多论：与无见人不犯。若众僧与外道食无过，不得手与。
不嘱同利入聚戒四十二。
五缘：一、先受他请，以不受故，佛开不嘱入村；二、食前后；三、不嘱授；四、诣余家无缘；五、入门犯。
僧祇：若乞食比丘次行乞食，到檀越家，即请令住，因往他家，得二堕。如上背请中。
义准：若一人受请，无同请者，须白请家，或白净人，后得余行。一、不恼食主；来问知处故。彼律又云：若二比丘各受常请，交往亦尔，须白施主。
四分云：食前者，明相出至食时。食后者，从食时至日中。家者，男子女人所居。白余比丘者，同一界住。若嘱授，诣村而中道还，或至余家，或至寺内库藏处及边房，若至尼寺中，若出彼白衣家，并失前嘱授，当更嘱他；不者，入门堕。
不犯者：若病；若白；若迦提时；若施衣时；若无比丘，不嘱，至余库藏及尼寺；若家家多敷坐具请比丘。
十诵：若食不足，若不正，余处求，不犯。多论：主人明日供，今日往，堕；除主人唤。广如下卷。
食家强坐戒四十三。
四食之中，是触食家。眼根对色，故名触食。五分：男女情相共食。僧祇：见色爱著，故名食也。
四缘。一、是食家。二、知是。十诵：若断淫家，若受斋家，男女互受一日戒，不犯。三、强坐屏处。五分：坐者，知妨其事。十诵：此舍多人出入，不犯。四、无第四人。僧祇：母女姊妹亦犯。
律云有宝者，多论：以著宝衣轻明发欲故也。
屏与女坐戒四十四。
四缘：一、是俗女，二、屏处，三、无第三人，四、申手不及户坐，犯。
多论：闭户无净人，堕；开户，外有净人，吉；户内有净人，不犯。
僧祇：若母、姊、妹；若大小净人、睡眠、痴狂、婴儿，虽有是人名独。若净人作务来往不断；若门向道，有行人如食顷不断；若阁上、阁下净人遥见者，不犯。
律不犯者：舒手及户坐，使乞食比丘见；若二比丘为伴；若有识别人在边；及难缘，并开。
独与女人坐戒四十五。
四缘：一、是俗女，二、露处，三、无第三人，四、在申手内共坐，犯。
十诵：与女露地坐，随起还坐，随尔数堕；相去一寻内，堕；一寻半，吉；二寻若过，无犯。
前食家，不犯者如前。若互受一日戒，吉罗。
驱他出聚戒四十六。
四缘：一、是比丘，二、期与设食，三、无诸缘碍，四、遣去，犯。
律中不犯：与食令去；若病，若无威仪人见不喜，自送食与；若破戒、见故，命、梵等难，方便遣，不以嫌心。
过受四月药请戒四十七。
六缘：一、是药请，二、施主限定，三、知限，四、过受，五、无缘，六、食，便犯。
僧祇中：春、夏、冬，若过皆犯。或一月、半月，不得更过。
律中不犯者，除四缘。如戒本。
过药限，堕。过夜限，吉罗。
观军戒四十八。
多论有三意：一、为尊重佛法故；二、为灭诽谤故；三、为息诸恶，增长善法故。
四缘：一、是军阵，二、故往观，三、无缘，四、往见，犯。
四分：阵者，若戏、若真，看者皆堕。若军在前后，下道避；不者，吉罗；方便见，堕。若被请去，力势、道断等，不犯。
僧祇：若逢军不作意见者，无犯。若作意举头窥望，见，堕。若天王出，作意看者，越。乃至看畜生斗，及人诤口，看者亦越。
十诵：为观无常故，虽观不犯。
有缘军中过限戒四十九。
四缘。一、有请缘。多云：开往者，为沙门果故，长养佛法故，长信敬故，又道俗相须成就佛法故，听往有益。二、曾经二夜。三、第三宿不离见、闻处。四、明相出，犯。
观军合战戒五十。
四缘：一、先有缘在宿，二、军阵合战，三、方便往观，四、见便犯。
饮酒戒五十一。
三缘：一、是酒，二、无重病缘，三、饮咽，犯。
律云：若以我为师者，乃至不得以草木内酒中滴口。因说酒有十过。
五分：以降龙故得酒醉，衣钵纵横。佛与阿难舁至井边，佛自汲水，阿难洗之，著衣卧绳床上，令头向佛。须臾转侧伸脚蹋佛。佛集僧言：昔日敬佛，今不能敬。昔伏毒龙，今不能降虾蟆。因说渐断酒制，乃至嗅酒器。
多论云：此戒极重。能作四逆，除破僧；又能破一切戒；及余众恶故。
四分中：但使是酒，乃至草木作者，无酒色、香、味；若非酒，而有酒色、香、味：并不合饮。若酒煮、酒和合食饮，一切堕。若甜、醋酒，食曲、酒糟，一切吉罗。十诵：若饮似酒，醋酒、甜酒、糟淀，若曲，能醉人，咽咽堕。多论：曲犯堕者，谓和酒曲干持行者。若余曲，不犯。
四分：若酒作酒想，若疑，若无酒想，皆堕。十诵：为恐冷发，和酒与之，不看即饮，故制。若看知非而是者，如上开之。
律不犯者：若病，余药治不差，以酒为药；若用身外涂创，一切无犯。
五百问：若医言必差，得和药服，不得空服。强劝人，不饮，吉；饮，犯堕。善见：若酒煮药故，有酒香、味，犯吉；无者，得饮。
僧祇：一切果浆令人醉，越。若曲饭和食者，提。啖蘖者，越毗尼。
水中戏戒五十二。
多论四意：一、佛法尊重，理宜敬奉，入水游戏，损坏不轻；二、动越威仪，招世讥过；三、妨废正业；四、又失正念故。
三缘：一、是水，二、无缘，三、入中戏，犯。
律中：戏者，放意自恣。以手画水，或水相浇灒，乃至以钵盛水弄，一切堕。除水已，若浆、苦酒，弄者，吉。僧祇：水陆互浇灒，越。俱水中者，提。五分：抟雪及草头露弄者，吉。伽中：乃至水滴地，亦吉。
律中不犯者：若道行渡水；沉水取沙石诸物；若学知浮法而浮，掉臂画水，灒水者，不犯。
击擽戒五十三。
四缘：一、大比丘，二、作恼意，三、手脚十指，四、触著便犯。
僧祇：以指指比丘，亦提。五指指，五提。乃至差会以指指某甲去者，亦堕。沙弥眠，唤觉，当挽衣。五分：若击擽沙弥乃至畜生，亦吉。四分：若以余物击擽者，吉罗。
不犯者：不故作；若眠，触令觉，一切开。
不受谏戒五十四。
五缘：一、己欲作非法事；二、他如法设谏；三、知己所作非，前人谏者是；四、拒谏不受；五、随作犯根本，违谏波逸提。此谓谏时不受，犯吉；后作六聚，通犯堕也。
不犯者，如僧残末戒开之。
怖比丘戒五十五。
五缘：一、大比丘；二、作怖彼意；三、以色、声等六尘事，一一示说；四者，一一相现；五、见、闻，便犯。不问前人怖以不怖，皆堕。
律中：不了者，吉罗。
不犯者：或暗地无火，或大小便处，谓是恶兽，便怖；乃至行声、謦咳声等而恐畏；若以色示人，不恐意；余尘亦尔；若实有是事相，或梦中见当死、罢道、失物，和尚、父母重病，若死，语彼令知；若戏，若误。一切不犯。
半月浴过戒五十六。
五缘：一、曾前洗浴，二、未满半月，三、无缘，四、更浴，五、洗半身，犯。
四分：除热时，春后四十五日，夏初一月；病者，下至身体臭秽；作时，下至扫屋前地；风、雨二时，下至一旋风、一滴雨著身；道行时，下至半由旬来往：皆开。无者，过洗半身，堕；方便悔，吉。多论：天竺热早，从三月初至五月半，听洗。随国土早晚热，用此限洗。
十诵：大雨空中，立洗亦得。若有缘，不语余比丘辄浴者，吉。不得共白衣同浴室；知善好、无口过者，听入。比丘揩白衣，吉。若头陀不用他揩，编绳自揩身者善。五分：共白衣浴室中浴者，偷兰。多论：凡露、覆处浴，要不共白衣。要著竭支：一、当有惭愧，二、喜生他欲。因说罗汉身软，有凡见便起染，失男根，乃至还悔，得本身。
五分：己浴师及病人，身体已湿，因浴不犯。
僧祇：随数满十五日。若洗时料理汤火讫，然后打木作声，令一切僧次第入。若无缘者，作陶家法，先洗两髀、两脚，后洗头、面、腰、背、臂、肘、胸、腋。余如下卷。
露地然火戒五十七。
四缘：一、是露地，二、无缘，三、然草木有焰者，四、然，便犯。
五分：为炙身然火，焰高四指者，堕。
多论：若他已然，后随作何事，皆堕。
四分：病者须火便身也，得自然，若教人。若无缘，烧草、木、糠、粪，一切堕。若半焦，然炭，及不云知是，看是，一切吉罗。
僧祇：旋火作轮，或火中有草、木，拨聚，一切堕。若坏生，二罪：一、坏生，二、然火。若在生地，理又一堕。僧祇：若抖擞火炬，在灰上、瓦上，不得在生地。
律不犯者：语言知是，看是；若病人自然，教人然；有缘看病人，为病者煮糜粥、羹饭；若在厨屋中，浴室中；熏钵，煮染，然灯，烧香，一切并开。
藏他衣钵戒五十八。
三缘：一、大比丘衣钵，二、惊动意，三、取藏，便犯。
多云：若五大色衣、不净衣，吉罗；未熏钵、键𨩲、衣钵作净畜者，皆堕。
律不犯者：若实知彼人物，相体悉而取举；若在露地风雨漂渍，举之；若物主为性慢藏，衣物狼藉，为诫敕故藏之；若借他衣，而彼不收，故举；若因此衣钵，有命、梵等缘故藏，一切不犯。
真实净不语取戒五十九。
四缘：一、是己物，二、作真实净，三、不语主，四、取，便犯。
戒本列五众者，以明犯、不犯义。辨相具解。
展转净施，问不问俱得。
著新衣戒六十。
四缘：一、是三衣，二、是己物，三、不染坏，四、无缘辄著，犯。
善见：若遭贼缘等，得权著五大色衣。
四分：新衣者，若是新衣，若初从人得。十诵：得他故者，初得故，亦名新衣。
四分云：坏色者，若青、黑、木兰也。彼得衣不作三种坏，著者堕。若重衣，若轻衣，不作净而畜者，吉罗。若非衣，钵囊、革屣囊、针线囊及诸巾，不作净畜者，吉罗。若未染衣寄白衣家者，吉罗。
五分：所以净者：异外道故；令与俗别；三种记故，失则易觅。
多论：五大色衣，不成受。黄者，郁金根、黄蓝，染。赤者，落沙染。青者，蓝黛染。若自染，吉罗，不成受。应量、不应量，一切不得著；若点著，吉罗。更改如法色则成受。若先如法色，后以五大色者，不成受。若以五大色点净者，吉；还用青、黑、木兰三种更互作点。若衣先已作净，后更染色，不须更点；先已作净，后洗脱，不须更净。故紫草、柰皮、柏皮、地黄、绛绯色、黄栌木，皆不如法色。以如法色覆，即成受也。
僧祇：憍奢耶衣、钦婆罗衣，细软者，染汁粗涩，损坏。佛言：如是好衣，二种净：一、割缕净，二、点净。余衣三净，加一染法。
青者，铜器覆苦酒瓮上，著器者是。蓝淀青、石青、硿青，不持是等作净。黑者，诸果汁合一铁器中作泥，若池井泥亦尔。木兰者，用上果，生铁上磨，作点净。余如衣法中分别。
十诵：作净色者，谓以别色相点。如青衣以泥、栈净，余互净亦尔。
多论：除靴履，一切并点净。十诵：若衣不净，试著，吉罗。五分：得革屣，令本主著。下至五六步。
僧祇：作净者，极大齐四指，极小如豌豆。不得并作，或一、三、五、七、九。不得如华形作。若浣亵，有泥污、鸟足污，即名为净。若新僧伽梨，趣一角作，乃至一切衣，新纽揲亦尔。若众多碎衣一处合补者，一处作；别者，一一作净。
夺畜生命戒六十一。
多论：一、出家之人，四等为怀，乃加杀害，违慈非悯；二、自损恼他，生死根本，障道恶业故；三、为长信敬，息诽谤故。
五缘成，同前大杀戒。
饮虫水戒六十二。
前戒限分，此是深防，不待命断。
五缘：一、是虫水，二、作虫想，三、不作漉法，四、饮用，五、随咽，犯。
鼻奈耶律说：二比丘向佛所。一人渴死生天，见佛得道。一人饮虫水，后至佛所。佛问其故已，脱忧多罗僧，示黄金身。汝痴人，用观是四大身，为纯盛臭处。其见法者，则见我身。
僧祇：比丘受具已，要畜漉囊、应法澡罐。无者，用袈裟一角。同伴中都无者，举众有罪。若卒无水洗手著衣，可用树叶拭，然后著衣。
多论：舍利弗以净天眼见水中、空中虫，如水边砂、器中粟，无处不有，遂断食。佛言：肉眼所见，漉囊所得。乃至三重犹有者，舍住处去。
十诵：不持漉袋行二十里，犯罪。若清流、大河、泉水，从此寺至彼寺者，得。
僧祇：若漉水得已，不得厌课看、暗眼人看。能见掌中细文者看。看时如大象、载竹车一回顷，知无，应用。若施主请比丘食，应问：漉水未？若未者，自看漉，或使可信人，应教漉。不可信者，自应漉虫，不得语莫杀伤。虫水著器中，还送水来处泻中。若来处远者，近有池七日不消者，以虫著中。若知水有虫，不得持器、绳借人。若池汪水有虫，不得唱云此水有虫。若问者，答言长老自看。知友同师者，语言此中有虫，当漉水用。
此戒人亦喜犯，与浇用戒同，故具抄出。余如衣法中。
疑恼比丘戒六十三。
五缘：一、大比丘，二、故生恼意，三、以六事一一说告，四、言辞了，五、前人闻知。
律中：六事恼者，若以生时，若年岁，若受戒，若羯磨，若犯六聚，若犯圣法。随一一事，皆堕。僧祇：当受时，应语令知。受后，不得，恐疑悔。
律不犯者：其事实尔，不故作。彼非尔许时生，恐后有疑悔，无故受他利养，受大比丘礼敬，便语言汝非尔许时生。若实无尔许岁，恐后悔，受利养敬奉，语言未尔许岁。若实年不满二十，界内别众，白不成，羯磨不成，非法别众，恐后疑悔，受利养礼敬，语彼令知，还本处受戒故。若实犯波罗夷乃至恶说，恐后悔恨，受利养，受持戒比丘礼敬，欲令如法忏悔，语知犯六聚者。又为性粗疏，不知言语，便语汝所说者，自称上人法等。若错，若戏。一切皆开。
覆他粗罪戒六十四。
五缘：一、大比丘，二、知犯二篇已上，三、作覆心，四、不发露，五、经明相。
善见：覆他罪，百千共覆一人，俱得提。
僧祇：向善比丘说，不得辄说。若犯者凶恶，恐有难缘，应念彼人行业，自有果报。犹如失火，但自救身，焉知余事？时与护根相应，不犯。
多论：若疑未了，不须说他。
律中：若知他犯粗罪，小食知，食后说，吉。食后知，至初夜说；初夜知，中夜说：一切吉罗。若中夜知，至后夜欲说而未说，明相出，堕。除粗，覆余罪；自覆罪；除尼，覆余人罪者：一切吉罗。
不犯者：先不知；不粗罪想；若向人说；或无人向说；若发心向说，明相已出；若诸难缘者，并开。
与年不满戒六十五。
四缘：一、是年未满二十，二、知，三、与受具，四、三法竟，犯。
多云：六十已去，不得受大戒，设师僧强授，亦不得。以不任堪苦行道，心智钝弱。听为沙弥。七岁已下，亦不许度。未满二十不得受者，以其轻躁为寒苦所恼，若受大戒，人多诃责。若是沙弥，人则不诃。
僧祇，若减七十，不堪造事，卧起须人，是则不许；过七十、减七岁，不应与出家等。广如上、下二卷。
律、论言有牟盾二情，两通无损。
律中不犯者：先不知，信受戒人语，若旁人证，若信父母语；若受戒后疑者，当数胎中年月，数闰月，一切十四日布萨以为年数，满者不犯。开和尚堕、余人吉罗。
今取诸部会通，勘余历术，总括明练，广如大疏。但钞者为末学之流，余虽明委具张，终恐后人不晓，但通略举一句，以定昔来谬解。
谓取极小沙弥腊月三十日生，年满二十，正月一日受者，实年十八岁二日；便以胎、闰等缘增之，则正年二十，犹长五月一日也。
此长含虚增月，约实退减。年十九岁，年月俱不满者，至八月九日前受，是不满二十，是罪无戒；九日后受，无罪有戒。
然诸国用历不同，此唐国内亦有六、七家历法。且据一家，如上略述，自余易纬律历故不重申。至如诸部不满得戒，具如戒疏所述。
发诤戒六十六。
五缘：一、是四诤事，若余私诤，律得吉罗；二、僧如法灭；三、知；四、辄发起；五、言了，结。
与贼期行戒六十七。
六缘：一、是贼，二、知，三、期，四、同一道行，五、不离见闻，六、过限，犯。
祇中，与负债人行，越。十诵，共恶比丘期行，吉。
恶见违谏戒六十八。
五缘：一、是恶见，说欲非障道；二、屏谏；三、不受；四、僧如法谏；五、三谏竟，犯。
随举戒六十九。
四缘：一、是恶见被举人，二、知是，三、随顺同事，四、随一一事结。
随摈沙弥戒七十。
犯缘大同前戒也。
拒劝学戒七十一。
五缘：一、作止不学意；二、前人如法劝；三、知己非，前人谏是；四、不受劝意；五、言辞了，便结。
十诵：说四事，一一乃至七灭诤，言我不学此，一一堕。五种人不应为说毗尼，如后卷中。
毁毗尼戒七十二。
多论：为尊重波罗提木叉故，二、为长养戒故，三、为灭恶法故。又多论云：以十二年前常说一偈，今说五篇，名为杂碎。
五缘：一、是毗尼；二、前比丘诵戒时；三、作灭法意，不令久住。
五分：令人远离毗尼，不读不诵，而毁訾，堕。十诵：何用说为？令人疑恼、热恼不乐。若说随经律，一切堕。多论：若诵一一戒，一一訾，一一堕。通诃，一堕。戒序中说二百五十戒义故，亦堕。律中：毁毗尼，堕。阿毗昙及余契经，吉罗。
不犯者：先诵毗昙，然后诵律，余契经亦尔；若病者差已诵律；若勤求方便，成四沙门果，后当诵律；不欲灭法者，开。
恐举先言戒七十三。
四缘：一、是广诵戒时；二、在众中；三、作不听之意；四、说过五篇，即言我始闻，结犯。
祇云：随中间一一戒不听，吉；一切不听，堕。受具已，应诵二部毗尼。不能者，诵一部。又不能，当诵五众戒；四、三、二众，如初句；不能诵二众，当诵一众及偈。若布萨时，广诵五众，乃至四、三、二。无者乃诵一众及偈。余比丘不得坐禅、作余业，应专心听。
同羯磨后悔戒七十四。
四缘：一、是僧得施物，二、同羯磨赏他，三、辄反谤僧，四、言了，便犯。
不与欲戒七十五。
五缘：一、是如法僧事，二、知，三、不与欲，四、辄去，五、双脚出户，结。
五分：有事与欲去。不与欲应三羯磨，屋下随出，一一提。露地去僧一寻，提。若不羯磨，私房断事，一一吉罗。
僧祇：若僧集说法、毗尼，有缘不讫座，不白去者，越。若大小便须臾还，不废僧事，不犯。若疑来晚，应白与欲。乃至听他人读诵、受经，皆须白之。中间止，作余语者，无犯。
五分：不羯磨断事，沙弥在中，若起亦吉。
律不犯者：若与欲去；若为非法，同师作损减，不与欲而去者，开。
与欲后悔戒七十六。
四缘：一、如法羯磨，二、如法与欲，三、辄反悔言不成，四、言了，结。
多论：若僧作非法羯磨，当时力不能转，默然不诃，后言不可，无犯。若顺法、毗尼者，堕。王制不顺，吉罗。
屏听四诤戒七十七。
五缘：一、先起四诤；二、前人屏量；三、作斗乱意；四、往彼盗听；五、闻便结犯，不待向说。
律中：若二人暗地共语，隐处共语，前在道行共语，若不弹指謦咳惊者，吉罗。
不犯者，若恐作无利故听者，开。
瞋打比丘戒七十八。
四缘：一、大比丘，二、生瞋心，三、作打意，四、著，便犯。
律中，打犯重者亦堕。若以手、石、杖等，堕；若余户钥、拂柄挃者，吉罗。
十诵：如一把沙豆散众多比丘，随著一一堕。
伽论：欲心打女人，僧残。
僧祇：若恶象、马、牛、羊来入塔寺，触突形像，坏华果树，得以杖打木石，恐怖令去。不得杖拟畜生，一一吉罗。
律不犯者：有病须人椎打；食噎，椎脊；共语不闻，触之；乃至误触，不犯。
检诸经律，无为训治故开比丘行笞杖者。释迦一化并无，末代往往见有。前卷已明。故是法灭之相。
大集经云：若道俗等打破戒、无戒比丘，罪重出万亿佛身血。何以故？以能示人出要道，乃至涅槃故。
智论，律中结戒，为世间事，为摄僧故，为护佛法故，有人有众生，随逐假名而结戒，不观后世罪多少。如道人鞭打、杀牛羊，罪重而戒轻；叹女人戒罪重，后世罪轻等。
搏比丘戒七十九。
前是限分，此戒深防，拟便是犯。
伽论：举手向众多比丘，一一提。
无根僧残谤戒八十。
略同第二篇，罪堕为别。
突入王宫戒八十一。
四缘：一、是刹利王；二、王共夫人同处；三、王未出，宝未藏；四、入王宫门限，便犯。
律中：若入粟散小王、豪贵长者门限内，吉罗。
捉宝戒八十二。
此是捉宝戒，多论明文。因拾遗为缘起。不用旧语。
具五缘：一、是重宝，通自他；二、及庄饰具；三、非住处及宿处；四、无心盗取，拟还主；五、捉，便犯。
多论：七宝捉者，堕。七名如三十戒中。若似宝，铜、铁、杂色珠等，取得，吉罗；不取，如法说净，不犯。若捉金薄、金像举藏，若捉他宝、自说净宝，得堕。似宝入百一物数者，得不须说净。
僧祇中，乃至知佛、僧事人，有宝不得自取。若四月八日及大会供养时，浴像、金银塔及菩萨像，供养具有金银涂者，使净人捉。若倒地者，佐助捉无金银处。若涂遍者，裹手捉。若浴金银菩萨，使净人洗，乃至使净人持，比丘佐助。若已先捉，不得后放。
多论：若似宝作女人庄饰具，捉者，吉罗；男子庄严具，除矛矟兵器、乐器，余一切捉，无犯。若使比丘捉宝，亦堕。律中开：若是供养塔、寺庄严具，为牢固收举，不犯。故五百问云：知事人不得捉佛、法金银钱，亦堕。
四分云：若在寺内、寄宿处有宝，自捉，教人举。当识囊相、器相，开解看几方圆、几新故。有索者，问相貌，同者还；不相应者，云我不见此物。若二人同来取，语同者，持物置前，各自取去。不作如是方便，吉罗。若余处捉遗落物者，堕。
僧祇：若见遗衣物者，当唱令之。无主者，悬高显处，令人见。若来取，问何处失，答相应者与。无来者，停三月已，若塔园中得者，作塔用；僧园中得者，四方僧用。若贵价物，金、宝等，不得显露，屏看相已，有认相应，对多人前与；教令受三归，语云佛不制戒者，眼看不可得。无人来者，停至三年，如上处所当界用之。
比丘若失物，先生心言后知处当取，后知得取，无罪。客比丘遗衣钵，主人徙著余处藏，犯重。彼衣主忆来取者，无罪。
若掘地得宝藏者，净人不可信，当白王；净人可信，停至一二年，应作塔用。若王觉者，答言已用作塔；若索者，应以塔物，若乞还之；若王问律中云何？答云佛言，随塔、僧地得者，还作塔、僧用之。若宝藏上有铁券姓名，亦得直用。进退如上。
成论：有人言伏藏属王，取此物犯盗者。答云：但地上属王，不论地中。何以故？给孤独等圣人亦取此物，故知无罪。又自然得物，不名劫盗。
僧祇：入聚落中，有遗物，不得取；有人取与比丘者，得，即是施主。若旷路无人处，有者得取；若衣有宝，以脚蹑断，露捉使人见；至住处见有宝者，与净人掌，作衣药直。
五百问云：寄白衣物，过期不来，白衣持来施比丘，不合取。若活，是有主；若死，属僧物。
非时入聚落戒八十三。
五缘：一、非时分，二、无启白、唤缘，三、不嘱授，四、向俗人舍，五、入门，结。
十诵：若入聚落僧坊，入兰若处，入本住处，无犯。
四分：非时者，从中后至明相未出。不嘱授比丘，初入村门，堕。若僧塔寺事、病事，当嘱比丘。若独处一房，当嘱比房。
十诵：无比丘白者，四衢见，应白。又无者，发心已，去。无者，应白尼三众。
僧祇：食虽早竟，即是非时。作白言：长老！我非时入聚落。前人言：可尔。若道从聚落中过，村中有塔、天祠者，当顺行直过；若下道左右旋去者，堕。
智论：一切白衣舍，皆名聚落。准此，寺内净人房院，何为不白？慎之哉！慎之哉！
五分：若路所经，暮须往宿，八难起等，并不须白。
多论：若总白，随到所至处；若别相白，亦善。若先不白，见异寺比丘白，无犯。
明了论：若有缘须入，先简择此事。谓白同戒，观察正行，律中威仪者，得；不者，不合。
律不犯者：若道由村过，若有所启白，若唤若请，皆不嘱授直往；有三宝缘者，开嘱如上。
过量床足戒八十四。
五缘：一、是床，二、僧床及己，三、过量，四、自作使人，五、作成，便犯。本为截者，不截方犯。
律云：高如来八指。多论：木床高、大悉犯，俗人八戒亦同。八指者，一指二寸。姬周尺，一尺六寸。唐尺，一尺三寸强。五分：得高床施，先作念截却，得受；不尔者，堕。
僧祇：僧床亦犯。恐施主嫌者，木筒盛脚埋之。乃至截脚木，还支床脚，亦犯。随坐起，一一堕。若下湿处，用八指木支脚，得。若俗家高床，不犯。
十诵云：截竟，僧中忏罪。八指者，用我指量。第三分入梐。准此，十诵疏家以八寸为量，四等分之。又云：长床极小容四比丘坐处。卧床过三肘，降四岁共坐；若减，不得。坐床长一肘半，得二人共坐。床支不得过八指。
四分不犯者：去地八指，若减，若脱脚，无犯。
兜罗贮床褥戒八十五。
五缘：一、是兜罗绵，二、贮床褥，三、为己，四、自作、使人，五、成，便犯。
五分：随坐结堕，要先弃后悔。
骨牙角针筒戒八十六。
五缘同上。
多论云：以是小物故，不入三十中。又应破故。若反还主，不受；若与他，主生恼；若入僧，则非法。故须毁弃。
律不犯者：若铜、铁、铅、锡、镴、竹、木、苇、舍罗草，用作针筒；若以牙角作锡杖头、镖䂎，伞盖子、斗头镖、缠盖斗，若作曲钩、刮舌刀、如意、玦钮、匕、杓、钩衣、眼鎞、刮汗刀、揥齿物、挑耳鎞、禅镇、熏鼻筒，一切不犯。
过量尼师坛戒八十七。
五缘成：一、作坐具，二、过量，三、为己，四、自作、使人，五、作成，便犯。
律中，长姬周尺四尺，广三尺，缘外广长各增一尺，此是定量。文云：若过量，若互减互过，自他作成，皆堕。若不成，为他作成、不成，一切吉罗。
不犯者：应量、减量作；若从他得已成者，截割如量，若作两重者，不犯。
僧祇：若欲忏悔，截却量外，依法忏之。余者说净。若已曾过十日，如长衣法舍之。准多论衣法。
覆疮衣过量戒八十八。
律云：用覆身上种种疮，上著涅槃僧。得用大价细软衣作。长姬周尺八尺，广四尺也。
不犯，略同前戒。
十诵：乃至疮差后十日，过者结堕。
雨衣过量戒八十九。
文相如三十中，不解可知。
与佛等量作衣戒九十。
多论云：佛量丈六，常人半之。衣广、长皆应半也。十诵云：长佛九磔手。五、祇二律亦同。有本十磔手者，错也。长姬周尺丈八，广丈二，常人九尺、六尺也。事希故无暇广述，须知。
四提舍尼。
初戒名在俗家从非亲尼取食也。
五缘：一、俗人舍，二、非亲尼，三、无缘，四、自手取食，五、咽，结。
四分：食者，正、不正也。无病自取，咽咽结。文中不论自、他二食，约缘通之。
五分：在巷中犯，家内不犯。缘起如此。
律不犯者：受亲里尼食，若有病，若置地与，若使人授，若在僧寺与，若在村外，若尼寺内，一切皆得。
在俗家偏心授食戒。
四缘成：一、白衣舍，二、偏心越次指授，三、大众默受不诃，四、随咽结。
五分：第一上座应诃；不用语者，乃至新受戒者亦得。僧祇：三诃不止，食者无犯。十诵：若二处僧别坐别食，亦须别问已约敕未，未者不得食。后坐人亦尔。
律不犯者：若语言大姊且止，须待食竟；若尼自为檀越；若檀越设食，令尼处分；若不故作偏为彼此者。
学家过受戒。
事希不述。今诸有信家，亦五众繁践，无度受供。准此自约，岂非明断？
有难兰若受食戒。
五缘：一、是兰若险处；二、先不语檀越；三、无病难缘；四、自手取食，除置地、使人；五、食咽，犯。
众学戒中。
威仪之要，具在诸门，略收将尽。今撮摘数十，人之喜犯，故复缉叙。
初、齐整著涅槃僧者。
律云：不齐者：或时下著，系带在脐下；高者，褰齐膝；象鼻者，垂前一角；多罗树叶者，垂前二角；细褶者，绕腰细褶皱。
此之犯相：故作，犯应忏突吉罗；以故作故，犯非威仪突吉罗。若不故作，突吉罗。尼等四众，亦吉罗。乃至篇末并同此。
不犯者：或脐中生创，下著；若膝腨创，高著；若僧伽蓝内，若村外、作时、行道者。
二、齐整著三衣者。
律云：不齐者：下垂过肘露胁；高，过脚腨上；象鼻者，垂前一角；树叶者，垂前两角，后褰高；细褶者，褶已安缘。
不犯者，略同前戒。
三、反抄衣者。谓左右反抄著肩上也。若胁有病；在寺中、道行、作时者，得。
四、反抄坐戒。文相可知。
已后约略而解，不复记数，大途可知。
律云：衣缠颈者，总捉衣角著肩上也。开缘同上。
覆头者，若以树叶、碎段物，若衣覆也。不犯者：有病；患寒；头上生创；命、梵难覆头走者。
跳行者，双脚跳也。不犯者：有病；为人打；有贼、恶兽，若棘刺；度渠坑而跳过者。
蹲坐者，若在床、在地上，尻不至地也。不犯者：有病；尻边创；若有取与；若礼；若忏悔；若受教诫者。
叉腰者，匡肘也。开缘如缠颈戒。
摇身者，左右戾身趋行也。不犯者：病；若为人打，避杖；度坑，摇身过；著衣，看齐整者。
掉臂者，垂臂前却也。不犯者：病；为人打，及余缘举手遮；浮渡水；若以手招唤伴者。
覆身者，处处身露也。不犯者：病；被系；风吹衣离身者。
左右顾视者，在村落处处看也。不犯者：有病；若仰瞻日时节；若难缘，伺求便道走者。
静默者，谓无高声也。不犯者：病；若聋，须高唤；嘱授；若高声施食；若二难，高声走者。
戏笑者，露齿而笑也。不犯者：病；唇痛不覆齿；或念法欢喜而笑者。
用意受食者，非弃羹饭也。不犯者：有如是病；或钵小故弃；或还堕案上者。
平钵受食者，非溢钵也。不犯，如上戒。
平钵受羹者，非溢出流污也。不犯，如上。
羹饭等食者，非饭至羹尽、羹至饭尽也。不犯者：有病；若正须饭，若正须羹；日时欲过；二难，疾食者。
以次食者，非谓钵中处处取食食也。不犯者：病；或患热，挑取冷处；若日欲过；难缘者。
不挑钵中者。置四边，挑钵中央至钵底。不犯者：有病；患热，开中令冷；日过；难缘者，开。
自索食。不犯者：病；为他；他为己；不求而得者。
饭覆羹。不犯者：有病；若请食；或正须羹、正须饭者。
视比座者，谁多谁少也。不犯者：比座病，若眼暗，为看得食不得食、净未净、受未受；若自病者。
系钵想食者，谓非左右顾视。不犯者：有病；比座眼暗如前戒；日过；难缘者。
不大揣者，非口不容受也。不犯者：病；时欲过；二难，疾食者。
张口待饭者，饭揣未至先张口也。不犯者，如前戒。
含饭语者，饭在口中，语不可了，令不解也。不犯者：有病，或噎索水，难缘者。
遥掷口中食。不犯者：病；被缚而掷口中者。
遗落食者，半在手中，半入口中。不犯者：啖薄饼、焦饭、瓜果、菜者。
颊食者，令两颊鼓起如猕猴状也。不犯者：病；时欲过；难缘疾食者。
不嚼饭作声中。除有病；干饼、焦饭、瓜果者。
吸饭者，张口遥呼吸食也。不犯者：有病；口痛；食羹、乳酪、苦酒者。
不舐食者，吐舌舐饭也。除病；被缚；手有泥垢腻污，舌舐而取者。
振手食中。除病；食中草虫；或手有不净，振去之；有未受食，手触污手，振去之者。
把散饭食者，散弃饭也。开如前戒。
不污手捉饮器者，有腻饭著手也。除病；或草上受，叶上受，若洗手受者。
洗钵水者，杂饭水也。除病；若澡盘承取弃之者。
生草不得大小便中。除病故不堪避；若流堕上；鸟衔堕者。
水中不大小便、唾中。除病，或岸上大小便流堕。余如前戒。
不立大小便中。除病、被缚、脚腨垢腻泥污，并开。
不恭敬说法。不得中：除病；若为王、王大臣者。
不佛塔中宿戒。除病；为守护故止宿；强力所执，二难缘宿者。
不藏物塔中戒。除病；为坚牢故藏。余难缘如上。
著革屣下诸塔边戒。除有如是病，或强力唤入塔中者。
塔下坐留食戒。除一坐食，及不作余食法比丘、病比丘；听聚著脚边一处，出时持弃者。
塔下担尸等戒。除有病；须此道行；强力呼去者。
持佛像大小便处。三开亦尔。
向塔舒脚坐。除病；若中间有隔；强力所持。
携手道行戒。除病；或眼暗须扶接者。
余戒，或有病缘通开。
不恭敬听法者，唯开王及大臣也。良由佛法广流天下者，必假王力故也。初虽开听，为在通法，被及黔黎。后必虔仰，故无开法。
自余通诸外部，非不要须。意在即披即行，且依律述。此若遵之无缺者，当更括检，如威仪决正法中别卷流用。
律宗其唯持犯，持犯之相寔深。非夫积学洞微、穷幽尽理者，则斯义难见也。
故历代相遵，更无异术。虽少多分径，而大旨无违。
但后进新学，教网未谙。时过学肆，讵知始末？若核持犯，何由可识？
然持犯之文，贯通一部。就境彰名，已在随相。今试约义总论，指其纲要。举事以显，令披寻者易矣。
就中，诸门分别：初、知持犯名字；二、解体状；三、明成就；四、明通塞；五、明渐顿；六、明优劣；七、杂料简。
初明二种持犯名字者。
先解二持。
言止持者：方便正念，护本所受，禁防身口，不造诸恶，目之曰止；止而无违，戒体光洁，顺本所受，称之曰持。持由止成，号止持戒。如初篇之类。
二、明作持：恶既已离，事须修善，必以策勤三业，修习戒行，有善起护，名之为作；持如前解。
所以先后者。论云：戒相止，行相作。又云：恶止、善行，义之次第。
次释二犯。
言初犯者：出家五众，内具三毒，我倒在怀，鼓动身口，违理造境，名之为作；作而有违，污本所受，名之曰犯。犯由作成，故曰作犯。此对作恶法为宗。
恶既作矣，必不修善，是故第二即明止犯。
言止犯者：良以痴心怠慢，行违本受，于诸胜业厌不修学，故名为止；止而有违，反彼受愿，故名为犯。此对不修善法为宗。
二、明体状。
余义废之，直论正解。出体有二：一、就能持，二、就所持。
言能持者，用心为体，身口是具。故论云：是三种业，皆但是心。又律云备具三种业，当审观其意等。如后更解。
二、就所持者。持犯二种，并对二教以明。
制教有二：一、制作，作则无愆，不顺有罪；二、制止，作则有过，止则无违。言听教者，作与不作，一切无罪。
何故须二者？若唯制无开，中下绝分，进道莫由；若唯开无制，上行慢求，息于自励。故须二教，摄生义足。
今分二教，摄法分齐。
止持、作犯，唯对二教中事以明；作持、止犯，通对二教法、事两种。所以前不通法者，法唯进修方知，事但离过自摄，故得明也。
就前止持，对二教中。
制门中事有二。
一者，可学：制止，如淫通三境，盗分四主等；二者，制作，如衣钵体量等。
二者，不可学事，由心迷倒，随境未了等是，废昔义也。
就听门者，事通上二。言可学者，如房舍尺量、长衣大小是也。不可学者，事同前述。但由迷忘，于教无违。前后想转，故结不定。
次、作持。
对制门中法、事者。法谓教、行也，教谓律藏，行谓对治。事唯可学，衣钵体量等是。
就听门中，亦对法、事。法谓处分、说净等。事唯可学，长衣、房舍等。
所以不通不可学者。由心迷忘，非学能了。广如后述。此谓顺教而作无违故，皆名作持也。
三、明作犯，以翻止持。但不依戒相，造行成办，悉名作犯。
四、明止犯，以翻作持。所对法、事，懈怠不学，并是。
三、明成就处所。
先约心辨止持有二：
一、无恶来污明止持。行前三心，得有止持。由本有戒体，光洁无违，名持。受体是记，三心无记也。
二、对治行明止持、作持。必行心成就，前三则无；善性便有，恶、无记无。止、作二犯，行心成就，前三亦无，局不善性。
若前后心，有别持犯，所以可知也。
后三业明成就。
身二持者：离杀等过，名身止持；受食食等，名身作持。口二持者：离口四过，名止；知净语等，名作。身口各二犯，反上应知。
单意业中，不成持犯。若动身口思，亦成持犯。后更说之。
四、明通塞，四门分之。
一、一心门。唯就作业以明，但塞不通。以心无并虑，境不顿现故也。
二、将心望境。有通有塞。
言塞者，持犯不相有。言通者，持犯自相通，如止持中有作持，作持中有止持。二犯亦尔。
若为取别？
答：止中有作，收作成止；作中亦尔。举宗历然，岂是通漫？一、止作持心别，二、止作持境别，三、止心对作境，四、作心对止境。
若就修行解止持者。如止杀、盗，先修慈悲、少欲等行。以行成故，名为作持，望境不起，名止持，即止中有作也。
若就修行解作持者。如欲诵戒、羯磨，先止外缘。望离粗过名止，后善行成名作，即作中有止也。
作犯心边有止犯。如人作恶，先不学善，是等类也。
止犯心中有作犯。如人畜衣过日，造房不乞是。若望不学止犯，无作犯；不即相成，非无后习也。
三、明自作教人，四句皆通。
如前心令人漉水为己用，是止持；令人持欲僧中说，是作持；令人杀生；又不乞处分，遣人造房。作四事已，后心作意离诸罪过，即止持中有止持乃至止犯。
乃至止犯心中，亦具二持犯。如前遣人作四相已，后便止，不学善法。
四、前后自业相成，有塞有通。
塞者易解，通须方便，四四十六，如前无异，托相少别。
如前自安漉具，禁闭沙弥，安杀具，闭户现相不与欲。此四作已，后修止持，乃至止犯。
此后二门，并对事修造，以明止犯。
五、明渐顿。
初、就心通渐顿。
若作心总断恶意，名止持心顿。若一切诸恶并欲造，名作犯心顿。若诸善并修，名作持心顿。若息修者，名止犯心顿。若论心渐，以类可知。
莫非与受体有违顺，故持犯两分。
二、对行说，唯渐非顿。
以一行中，不得备修余行，故作持名渐也。止持渐者，如正修慈心，不得修余对治也。
作犯唯渐，不可顿犯一切戒故。且就男子身，七心行杀。若以贪心杀者，单犯一戒；六不杀戒，四十九戒，五十六戒等，全不犯。并如前说。
三、就止犯别解，四句分之。
一、不学、无知，相对解渐顿。不学之罪先起；无知之罪，缘而不了，后生故渐。文云五岁不诵戒、羯磨，方得罪故。
二、别解。
不学之罪，通有渐顿。如要心可学境上作不学意，于一一法上，顿得不学罪。以初受时，皆发得故。今违愿体，顿得多罪。云何为渐？若要心不学羯磨，于余悉学，望羯磨边，犯一止罪，名渐。
若论无知唯渐者。谓缘不了，方结无知罪。一心不备缘，唯渐。
问：此不学、无知二罪是何？
答：有人言并是吉罗。今解言：不学，吉罗。无知有二：若全根本无知，得重，故律云重增无知波逸提；若疑者，得轻，是吉罗也。
三、分齐者。就教、对行、从根，三别。
言就教者。学据始终，不学即结；无知之罪，五夏后结。
对行者。恐心逸荡，自恃少解，望齐贤圣。故学通一形，优劣相降。文云五岁智慧比丘，从十岁智慧比丘受依止，乃至五分法身成立，方离依止。
约根者。若利根易悟，始终二罪，以不学故有无知也。若钝根难悟，始终不学，无无知罪，非力分故。律云：愚痴比丘，尽形依止。
四、可忏以不。二俱可忏。如息意不学，后缘不了，结无知。若作心学而未知，不结无知罪。已前不学、无知罪有断义，皆可忏。
六、明持犯优劣。
先明二持十门。
	一、约法而言，四种不同：威仪戒，护根戒，定共戒，道共戒。
初一，外凡假名僧戒；中二，内凡和合僧戒；后一，圣人真实僧戒。德行优劣，三品殊异：持威仪弱；护根持胜，以制心故；乃至道共为胜。
二、就位。无学人德圆，故戒行胜；三果企求未息，戒行为劣；内凡外凡，相望渐弱。
三、就人。七众相望，乃至大比丘戒，无愿毗尼最胜。
四、就行。止持离重过为胜，作持离轻过为劣，此轻重相望。若能治行者：止持对粗过故，治行易成故劣；作持对细过，治行难成故胜。
五、就心有三。
一、善心持戒，谓修离染清净行，对根本恶，怨逼三时不染等是也。不善心者，为名利故，世报等是也。无记心者，狂乱睡眠等。
若以作持校之，上中下不等。若望顺教，莫不持戒，不分三心。
六、约就所求。四种：贼分齐，如谄媚邪命，胜他名利等；罪分齐者，恐堕三途，故成论云行者深心不乐为恶，名净持戒；福分齐，欲生天受乐等；道分齐者，缚著等累，由戒得解故。
七、约方明持。阎浮提者胜，烦恼重故。西方、东方，持戒为弱。
八、约佛前后。佛在时胜，灭后劣。正法、像法、末法渐弱。以优波掘多问尼为证：佛世六群，极为粗暴，灭后无学，威仪不及也。
九、约遮、性二戒不同，互持强弱。
十、六聚上下，互持强弱。
次明二犯十门优劣。
初、约位分。无学误犯故轻，三果故犯为重。三果无漏力强，虽犯亦轻，内凡道劣故重。乃至外凡，相比可知。
二、对行者。作犯是重，止犯为轻；亦可故重误轻。
三、就心三品明优劣。如卷初篇，三性分之。
四、戒、威仪。篇聚上下，轻重可知。
五、就遮性分轻重。以犯性故，地狱罪不除，如智论说。
六、就时。约佛前后，辨犯轻重，如持中可解。
七、将心望境。
如母论云：犯必托境，关心成业。心有增微，境有优劣故也。或心境俱重，人作人想杀。或境重心轻，人作非人想。或境轻心重，非人人想。论通一切，不局一戒。
淫中自有轻重。畜生及人，人中有在家、出家，在家中持戒、破戒，出家五众持戒、破戒，乃至圣人。重同报异。
第二，盗重者。天及人，乃至圣人；三宝差别，僧物最重。
第三，杀戒。成论云：如六足毗昙中说，杀邪见人，轻杀虫蚁。此人污染世间，多损减故。
第四，妄戒。向在家人说重，向出家人说轻。
八、将制约报，以明轻重。
如母论云：如媒、二房三戒，人之喜犯，律制情过，故制重名。既是遮恶，招报不重。故论云：结戒法异，轻制重名；得罪法异，因果相当。
或犯轻报重，如打比丘等，性罪义希，故律制轻名。既是违理，为业心重，招报亦重。故论云：结戒法异，重制轻名；得罪法异，因果相当。
或犯、报俱重，如漏失、二谤等。
或犯、报俱轻，如不忆念身口威仪，忘、误或惭愧心犯等。
此后二句，结戒法不异得罪法，得罪法不异结戒法故。
九、单心三时，辨犯轻重。如善生经，且约杀戒，轻重八句，位分四别。
初一句，三时俱重：谓方便举尤害心，根本起尤快心，成已起随喜心。
第二三句，二重一轻：初方便、根本重，成已轻；中云，方便轻，根本、成已重；后云，方便、成已重，根本轻。
第三三句，一重二轻：初，根本重，初、后轻；中云，方便重，中、后轻；三云，成已重，初、中轻。
第四一句，三时俱轻。如僧祇摩诃罗不知戒相，教他杀人，以怜愍故，善生、十诵中啼哭杀父母畏苦痛故，害父母命等是。
律据人想，八业皆重。业随心故，牵报不同，故成论云：深厚缠杀蚁，重慈心杀人。
十、有心无心。相对八句，四位如前。
初一句，三时有心。
次三句。一、初、中有心，后则无心，犯四重。二、初则无心，中、后有心，亦犯四重。三、初、后有心，中间无心。犯初重；下三戒，兰、吉。
后三句。一、中间有心，初、后无心，犯四重。二、初便有心，中、后无心。犯初重；余三戒，或兰、吉。三、后便有心，上二无心。淫戒犯重，以出时乐故；若余三，犯吉。
次一句，三时无心，不犯。
故律中本作是念我当妄语，例之。
后之八句，由心有、无，故犯、不犯别。不同前八，莫不有心。
后明无心者，或无心受乐，及杀、盗等心，或狂乱不觉者。
七、杂料简中，分五：一、以不学无知历位分别；二、方便趣果分别；三、具缘成犯分别；四、境想分别；五、杂相分别。
初、不学无知者，其相微隐。初且叙结，然后例开。
言其犯相者：谓受戒已来，勤学三藏，于境迷忘，遇缘而造者，随相境想具之；若由来不学，事、法无知，触便违犯者，佛言随所作，结根本，更增无知罪。
既略叙结，须配位法。今立两个九句为持犯方轨。且据一事，以通余戒。
先就止持，明有无、轻重罪之分齐。
初明可学事，作九句。
分三品。上品一句：识事识犯。中品四句：初、识事疑犯，二、识事不识犯，三、识犯疑事，四、识犯不识事。下品四句：初、疑事疑犯，二、疑事不识犯，三、不识事疑犯，四、不识事不识犯。
次解释中。
上言不识者，犯谓不犯，迷轻谓重。疑中亦尔，疑有疑无，疑轻疑重也。
上品俱识，故无不学、无知罪。中品带识，故于罪，于事，生疑、不识，故有八罪，各有不学、无知。下品四句，十六罪也。
此中二十四罪，有六波逸提，十八吉罗。
并不犯根本，名为止持。上品俱识，故名上品止持；中品罪少，名中品止持；下品极多，故名下品。皆止于一事。
次对不可学事，以明止持九句。缘事、缘罪各三心。
初有三句：识事识犯，识事疑犯，识事不识犯。二、疑事识犯，疑事疑犯，疑事不识犯。三、不识事识犯，不识事疑犯，不识事不识犯。
此三三句中，各下二句，疑及不识句别，各有不学、无知二罪，合十二罪。亦望不犯根本，名止持。
但事是可学，以想疑忘生，虽缘不了，圣不制犯。
问：如杀、盗等，人非人想，有主无主想，律结无罪，亦有制犯者何？
答：或缘罪境，人非人故，便结心犯；或缘非罪境，无主物故。然彼迷心，不结正罪。莫非缘罪，故有无不同。
又不同前段，以法事俱识，故是可学。有疑、不识，皆制罪也。
若尔，后缘法中，亦有想转。如不处分处分想及疑，亦是不犯重，何为制罪？
答：此且据止持中，约事为言。必如所引，对法有二九句，后作持中，更为辨也。
次就作犯中。
可学法事，如初九句。不可学者，如后九句，与前并同。但犯根本为别。
就中，根本不识事中，或无犯，谓始终无心，如误杀人等。除淫、酒戒。若中间转想，疑事、不识事，由心差故是方便；若不差，结根本；或不造前事。
此后九句，识事三句为上品作犯，疑中三句为中品，不识事三句为下品，或无罪故。对法类知，可解。
所以前九句中，上品一句者，以事法俱了，未可论罪。后九句各分三品者，莫非由一事生，容兼疑、不识故。结罪易明，故分为二九句也。
若论缘罪下二心，疑及不识，合十二罪，皆犯究竟。以罪是可学故，以不学故不识。故文云：不以无知故得脱。若犯罪，如法治，更增无知法。
无知及疑，皆是究竟。若不疑及识，一向无罪，无果可趣。前言无罪者，谓无不学无知，非谓无根本罪。
问：根本，不识事三句无罪，便是六句，云何言作犯九句？
答：若就根本唯六句，然上三句下，不识与疑，亦有犯故。
若尔，此下疑等，正是不学止犯，非是作犯，何得说为作犯九句？
答：从根本故得名。又必由造前事，通名作犯摄也。
若尔，不识事识犯，即是无罪，正应有八，不得有九？
答：如前已解，句法相从。
又解：若就可学事上，生可学迷，一向九句，莫不犯根本。若可学事，生不可学迷，唯六句有罪，除下品。若转想结前心兰，得有九句，并方便罪。若迷想、就后心，唯得六句，如有主无主想，以无罪故；或九句，人非人想，后心吉罗，生罪缘故。若兼止犯，得有八句。相从造事，亦得说九。
极为分别，不知镜不？思之。
次明作持九句者。
若从对事、法以辨，实亦应有两个九句。但明用差别，阶降不异。故合一九句，唯对可学以明。
今且列句，所以如上止持可学事中。此但顺教作事，与前为异。
就中分三。
初一句：识法识犯。
中品四句：识法疑犯，识法不识犯，疑法识犯，不识法识犯。
下品四句：疑法疑犯，疑法不识犯，不识法疑犯，不识法不识犯。
不可学法迷，亦有九句，如前段后九句说之。
次论止犯，或九或八。
言九句者，上品四句，有十六罪；中品四句，有八罪；下品一句，但犯根本一罪，如不乞处分造房，但犯一僧残，由识法识犯，故无不学无知罪。
所以颠倒前句不同者，以犯门解义，罪多为上品。犯四根本僧残，各加不学、无知，如前列数，非多何谓？
言八句者，对教行不学以明，则无识法识犯下品一句。
若对事明，亦有两个九句。谓可学迷及不可学迷。如不说净、见犯不发，即是可学；若迷若忘，即不可学。
如此广知。随指一戒，达之，则类通法界也。
二、方便趣果者。
然造修前境，必有三时。是以大圣随时而制，意令智士克志不为。略如上引。
何者前方便？
总论诸聚。明了论中，初篇、二篇有三方便。第三、四篇立二方便。第五篇中，但心起身口，唯有根本，无方便。若动身口，亦有远近方便。律中但明成者波罗夷，不成者偷兰，亦不分轻重。广如卷初明之。
今通会轻重，约初篇中淫戒以明。
如内心淫意，身口未现，名远方便，此犯吉罗。故文云：或发心作，心念作也。
若尔，与单心何别？
答：律制动身口思心，名为期业。若单心者，制限大乘。
故善见云：凡人恒缘欲境，圣人若制心戒者，无有得脱之期。故律中，起心不动身口，但自克责，还复好心，是名不犯。
二、动身口，未到前境，名次方便，犯偷兰。
三者，临至境所，身分相交，未至犯处已来，名近方便，是重偷兰。
已下诸聚，虽轻重、多少不同，大相可准。
何名方便？以上三缘，将至果处，或为七缘阻碍不成，故是根本家方便。若无七缘，并入果本。
本相如何？谓入如毛头名淫，举离本处名盗，断其命根名杀，言章了知名妄。如是随相已明。若结罪之时，并揽前因，共成一果。不同他部，因成果已，更有本时方便。
何者后方便？谓所造事畅决称怀，发喜前心，未思悔改，复结其罪，通得吉罗。
三、具缘成犯者。
先明成犯意。
业不自成，成假修造。诸缘和具，方结罪福。必片乖阻，拥结方便。
故律中犯相，并托因缘，为罪居六聚，忏法又别。不同化教，但论成业，结犯已外，无论违制。
今依诸戒，通别二缘。
别具犯相，已如前随戒释讫。有人通立五缘，用解诸戒者，非无此义，后进未知。今立通缘，遍该六聚，七种不同。
一、是五众出家人。简余十三难等，受戒不得，无罪可作。或是五众，而造境未果，或自命终，或为他杀，或舍本戒，邪见，二形生等，并非五众。业思乃畅，无戒可违。
二、虽受五众戒，而为重病，癫狂痴乱、痛恼所缠，虽作前事，并无有过。若心了知是比丘者，随前所犯。
三、期心当境。非谓对境之时，或有迷谬，境有错误，或无记、余缘，或睡眠不觉，并不正犯。若先作方便，后随心三性，并结。
十诵、伽论：若先作杀母方便已，自眠时母死，是无记心，得逆及重。阿罗汉无记犯戒，若睡，觉即悔过。凡夫须准。智论：阿罗汉不为梦眠，但为四大，故少时息耳。
四、无命难。谓为怨贼、非人、恶兽断命缘者，得犯前戒。
若是性戒，一向不开，岂得杀他、诳他而自活命？唯淫一戒，开与境合，三时无染，以不损境。余则唯制。文云：我为诸弟子结戒已，宁死不犯。
若论遮戒，有开不开。道力既成，至死不毁，如草系、海版等例。余志弱者，命、梵二难，开下三篇。以上二篇是梵行本故。
五、无梵行难。谓若有童女、寡妇、伏藏，水陆多细虫，同住多恶伴，如此之事，并是犯缘。文云：若在此住，必为我净行作留难，佛言：即以此事去。
准此以言，对下三篇，体是威仪。不开性戒。就遮戒中，或是遮恶，或是事轻，或以轻遮重。若不开者，反上可知。
毗尼母云犯罪有三，一、缘，二、制，三、重制。一缓一急，三处决断，是名律师。
六、称本境。谓非道作道想，无主物有主想，非人人想，如是各非本期，为异境来差，罪住方便也。
七、进趣正果。若住，即成方便，相有四分：
由法隔故为方便。一切诸谏戒，初白竟舍，遂谏故止，不成果用。
懈怠息。欲造前事，缘坏离阻，或复强盛不可侵陵，停废本心。
好心息。谓将造过，忽忆受体，恐污愿求，对治防遏，令恶不续故也。
心疑故息。不同想心，以至果故。今此疑者，起心当人，疑是非人，疑心不决，恐杀非人，遂即停止故也。
上所列诸通缘。又随戒中取别缘，两明二犯，得知因果、轻重、犯不犯相，方得入忏法。不须通漫，悔罪不出。
四、境想不同五门：一、须制意；二、泛明境界；三、有无；四、定互多少；五、解轻重。
言制意者。若不制境想，则犯罪浟漫，轻重不分，有无莫显。故诸戒末，佛并具张。纵有缺文，但多是略耳。
二、明犯境。位阶且五：一、内报，二、外事，三、约法，四、对时，五、约罪。
言内报者，谓人、天、非、畜。若四境齐犯，谓如初戒。或各升降，如盗、杀等。
又就人中，道俗分别。俗者，如贩卖、食家有宝等。道者，如谤、覆、说、打、搏、疑、藏等。通道俗者，如二宿、淫、触、二粗语等。
然于道中内外，外局衣食，内如毁、两。
又内中通大小，大如谤、夺，小谓减年。
又具中形报。随顺之提，局是比丘。同路、乘船、作衣、赞食，事专尼众。如谤、覆、说，义该两众。余通可知。
又形报中，色心分别。如淫唯色，死尸犯故。文言道，道想，此通四趣。漏失同然，境仍是宽。自有约心为境，如观、许等想，染心衣食。
大略须知，更不具分。
二、外事中。如掘地、草木、不受、残宿、劝足、酒等，亦可长衣钵类。通内外者，如盗、夺、虫水等。
三、法者有四：一、自所称作，媒、粗语、二妄、毁呰等；二、他所作法，处分、诸谏等；三、是治法，谓随举等；四、法相道理，谓十八法等。
四、约时者。如日暮、非时、夏岁、二三宿，残宿、内宿，明相决了等。
第五，约罪者。覆、说之类等。
三、明有无者。
约僧律本，合二十六戒中有，余者略无。谓初四戒，二篇六戒，三十中一戒，九十中十五戒。对有三十五，谓二房含七，盗、媒、粗、坏生，各有二重故也。
尼中非无，且削略之。已如初述。
次言无者，通对前五。
一、内报无者。或是理无，如漏失戒，触缘斯犯，何须境想以阶犯位？或可略无，以道想若疑，但得兰罪，故条部律云非道想，不疑，残，故知是略。二、定略无，如谤、夺、两舌、毁呰、嫌骂等，局此境犯，应有境想，文无者略。
二、外事略无，如屏、露二敷，露然、藏衣等。
三、法中理无，以无所对法故，如杀、盗等。言略无者，如大小二妄，及谏、随举等。如僧祇二随，咸有境想，故尔。媒、粗等反此，故有法想。亦可观作观想，谏作谏想，非法等并是理有略无也。
时者，如洗浴、二入聚落，亦是略无。
罪略无者，如尼覆戒。余戒理无，以不对罪故。
第四，多少者。
境想之法，或四或五。恐人未练，且依杀戒，立相列之。
初句，人作人想；二、人非人疑；三、人非人想；四、非人人想；五、非人人疑。五句如此。所以多少者，但由第三人非人想，此一不定，故或四或五。
所以尔者？
昔解：若轻重相对，定有第三，故即成五。如淫戒，转想及迷，并得夷、兰。若杀、妄、摩触、二粗语等，转想，兰、吉；本迷，亦吉。故须第三，以成五阶。
若犯不犯二境相对，不处分、盗等是也。盗戒即四，不处分具五。五谓转想，有前心兰故；四约本迷，二境全无罪故。
以此义五。若犯不犯，或四或五。
又解：重轻之中，位有三种。若转想定五，迷或四、五。云何或四、五者？如对二趣犯境起迷，犹有吉罗故，为斯具五。想对无情，一切无犯，是以但四。如似覆、说，类前亦尔。若对下三，轻重应五。然落开通，此是全谓非罪而覆、说者，无犯故。然是本迷，或四或五。
若准此义，犯不犯位，亦有三别。如上重轻，应本定五；进就不犯，故即成或四五者。今犯不犯，如盗戒中，本是或四五；今退就犯中，对非畜二物作想，转迷俱五，亦成三位。
此即二对理齐，文中绮说。谓杀、妄、触等就轻重以辨，盗约犯不犯以说，故杀五盗四也。
又且此谓犯中有轻重者，如前所论。若掘地、不处分、非时、劝足等，犯中无轻重义者，但有或四、五。余准可知。
又复上来如此释者，通约本、异二境论之，故言定五，或四、五句。若唯据本境犯之有无者：一切境想，四即齐四，谓本迷故；五即俱五，谓转想故。但文中互说。用斯犯等，皆据本境本想。若异境后心，律并不结其罪。
故约略铨叙境想之义。可对诸戒，类明持犯。
五、次释其文。五阶之位，如前所列。
以犯不孤起，托境关心，以成其业。但以境有优劣是非，心有浓淡错误。或心境相应，犯齐一品，而业有轻重，八品未均。或心不当境，或境不称心，境犯心不犯，心犯境不犯。有斯差降，境想明须。
业位既定。四句之中轻重，亦须分判五位。于上五阶，一具四阙。
初句，心境相当，通犯究竟。
二、人疑及第五、非人疑。前疑重，以本缘人心不舍，临杀有半缘人心故；后疑轻，虽半心未舍，杀时境非本期故。
三、人非人想，四、非人人想。前想重，结本方便，心境相当；后想轻，以杀时单有本心，无本境故。
又更重明。本境中，疑重想轻。以心境相称故重，单境无心故轻。
后异境中，想重疑轻。以生人想，与方便不异，故重；轻者，双阙二缘故也，非人阙缘境，疑心阙本期。故分斯两位，结罪属本心。
且解如此。
五、杂料简中。
但以持犯该通，非可一法包举。故引诸门博练，亦可粗知指归。此门所明既广，不可具罗。试列众名，任自陶铸。
或约克、漫，或约错、误，或随自、他，或分身、口。教人、自成，两业各分；多人通使，缘别业同。
如斯诸例，未得陈之。钞者，意在易识即行。前论难知希用，故且删约。
夫结成罪种，理须忏除，则形清心净，应同僧法。故萨婆多云：无有一法疾于心者。不可以暂恶，便永弃之。故须忏悔。涅槃亦云：如我诃责毁禁之人，令彼自责，护持禁戒。说三恶道，为修善故。
然遂古之师，并施悔法。增减隐显，臆课者多。照教无文，检行违律。故佛言：有犯不能悔，又不能如法忏，是为愚人。圣教极明，但不信受。
今欲定其纲位，格其心境，使是非镜其耳目，得失明其能所者，则何患妄业不除，妄心无托？则为圣叹矣。故文云：有二种智：一者，有犯能见；二、见罪能如法忏也。
今忏悔之法，大略有二：初则理忏，二则事忏。此之二忏，通道含俗。
若论律忏，唯局道众。由犯托受生，污本须净，还依初受，次第治之。篇聚立仪，悔法准此，并如后列。
若据通忏，理、事二别。
理据智利。观彼罪性：由妄覆心，便结妄业；还须识妄，本性无生；念念分心，业随迷遣。
若论事忏，属彼愚钝。由未见理，我倒常行，妄业翳心，随境缠附，动必起行，行缠三有。为说真观，心昏智迷。止得严净道场，称叹虔仰，或因礼拜，或假诵持，旋绕竭诚，心缘胜境。则业有轻、重、定、不定别，或有转报，或有轻受。并如佛名、方等诸经所明。
言理忏者。既在智人，则多方便。随所施为，恒观无性；以无性故，妄我无托；事非我生，罪福无主。分见分思，分除分灭。如人醒觉，则不眠醉。
然理大要不出三种：
一者，诸法性空无我。此理照心，名为小乘。
二者，诸法本相是空，唯情妄见。此理照用，属小菩萨。
三者，诸法外尘本无，实唯有识。此理深妙，唯意缘知，是大菩萨佛果证行。故摄论云唯识通四位等。
以此三理，任智强弱，随事观缘，无罪不遣。故华严云：一切业障海，皆从妄想生；若欲忏悔者，当求真实相。如此大忏，众罪云消。
然则事忏罪业，福是顺生；理忏妄本，道则逆流。一出一入，条然自分；愚智两明，虚实双显。故诸行者，并识自心。若乐罪时，须修事忏；若乐福时，须修理观。理通深浅，如上所明。
若是五众犯罪，则理事两缘：事则顺教，无违唯识；理则达妄，外尘本无。故论云唯识义不失，亦不无能取、所取也。
若非五众，福、道两经，必欲试论，非是钞意。广如凡圣行法二十卷中。
次、明依律，约事立忏。忏法乃多，要唯六位。
初、忏波罗夷法。
观佛三昧经云：有七罪，一一经八万四千劫，入阿鼻狱：一、毁无十方佛；二、断学般若；三、不信因果；四、用僧物，极重于三宝物；五、犯重，食他信施；六、污比丘尼；七、六亲所行不净。并广如彼经中。
涅槃云：犯四重者，生报即受。若披法服，犹未舍远，常怀惭愧，恐怖自责，其心改悔，生护法心，建立正法，为人分别，我说是人不为破戒。若犯四重，心无怖畏、惭愧发露，于彼正法，永无护惜建立之心，毁呰轻贱，言多过咎，若复说言无佛法僧，并名趣向一阐提道。云何是业能得现报，不未来受？谓忏悔发露，供养三宝，常自呵责。以是善业，今世头目等痛，横罹死殃、鞭打、饥饿。若不修身、戒、心、慧，反上诸法，增长地狱。
四分云：若比丘及尼犯波罗夷已，都无覆藏心，令如法忏悔。诸师废立，互有是非。今括其接诱，理无滞结。但使覆与不覆，临乞时都无覆者，尽形学悔。不同僧残，犯多罪已，余者覆藏，得将一乞，不障法事。初篇犯其根本，非全净用；若欲改过，出彼自心；纵不举罪，不碍僧法。故抑令首尽，求哀为受。僧残不尔，罪是有余；虽先无心，得强加法；无问隐显，随乞随忏。有斯诸异，故立两仪。
先分别须治，后明立法。
僧祇：若犯罪已，啼哭不欲离袈裟，深乐佛法者，令与学悔羯磨。比丘不净食，彼亦不净；彼不净食，比丘亦不净。得与比丘受食。除火净五生种及金银。应从沙弥受食。
十诵：若犯重戒，如法乞羯磨，佛所结戒，一切受行。在大比丘下坐。不得与大僧过三夜。自不得与白衣、沙弥过二夜。得为僧作布萨、自恣二羯磨，不得足数。余一切羯磨不得作。得受岁。伽论云：谓无能作者，得为前二法。
母论云：与白四悔法已，名清净持戒。但此一身不得超生离死，然障不入地狱。
治禅病经云犯重忏者，脱僧伽梨，著安陀会，心生惭愧，供僧苦役，扫厕担粪等。此行忏法，须者如彼。
律中，应教乞言：大德僧听！我某甲比丘犯淫波罗夷，无覆藏，今从僧乞波罗夷戒。愿僧与我波罗夷戒，慈悯故。三乞已。
僧索欲问和，答云：与波罗夷戒羯磨。应言：大德僧听！此某甲比丘犯淫波罗夷，无覆藏，今从僧乞波罗夷戒。若僧时到，僧忍听。僧今与某甲比丘波罗夷戒。白如是。
大德僧听！此某甲比丘犯淫波罗夷，无覆藏，今从僧乞波罗夷戒。僧今与某甲比丘波罗夷戒。谁诸长老忍僧与某甲比丘波罗夷戒者默然，谁不忍者说。是初羯磨。
僧已忍与某甲比丘波罗夷戒竟。僧忍默然故，是事如是持。
佛言：与波罗夷戒已，当行随顺法，夺三十五事。略同僧网法中。唯加不得众中诵律，无能诵者听。
与波罗夷戒已，僧说戒及羯磨时，来与不来随意。
若重犯者，灭摈。若犯僧残已下，依篇聚治。十诵：与学沙弥犯僧残已，乞别住、六夜、出罪，僧次第与之。
上且约淫戒为方法。自余盗、杀，准法除之。不同昔人，唯淫开忏。
二、明忏僧残法。
略知对治，有四别。
一、须治覆藏情过，谓波利婆沙。此方义翻，或云覆藏，或云别住。母论云：何名别住？别在一房，不得与僧同处。虽入僧中，不得谈论，亦不得答也。
二、治覆藏罪，谓突吉罗。如后正忏。
三、治僧残情过，谓摩那埵者。论云：秦言意喜也。前虽自意欢喜，亦生惭愧，亦使众僧欢喜。由前喜故，与其少日；因少日故，始得喜名。众僧叹言：此人因此改悔，更不起烦恼，成清净人。是故喜耳。
四、治僧残罪，谓阿浮诃那。此中善见翻为唤入众羯磨，或名拔除罪根。母论云：清净戒生，得净解脱。善持起去故也。
二、明立忏仪轨。
僧残众中立悔，正法须立。初引明文，后显格义。
初中。依明了论：偈曰：及上起罪五种方。
释曰：如人犯僧残，求得出离。若人欲为彼作提舍那羯磨，此人必定应先忆持五种上起方，后作羯磨：一、观僧残罪相；二、为简择人知藏罪不藏罪相；三、观业聚学处，为简择四部等众；四、观业相应学处，为行白四等羯磨；五、观于十三残罪中，一日一夜等藏不藏，为显有藏无藏等，地立宿住、摩捺多等。
斯之五方，僧须观察，始可为人上起罪也。方犹法也。释此五法，即为五门。
所以名上起者。往前堕在犯罪处，故名为下。罪相续故，遮随戒无作不生。今若忏悔，约遮相续，还得受持清净。对治护故，戒法续生，称之为起。第二白法，翻前犯罪时下，故名为上。是以忏悔总名上起法也。又知提舍那者，此云发露。谓此忏悔，是发露法故。欲行上起，须知五方。
第一方者。谓知检定是残非残，即知具阙之义。具缘成重，阙缘便轻。
故论云：一、观僧残罪相者。于故意出不净罪中根本相：若人已受大比丘戒，若如来已制此戒，若人不至痴法，若人有欲心出不净，若不净已出等，此人则犯僧残。于余略说相亦如是。广说如波罗提木叉论。
准论解律，上来即是通、别二缘。谓不至痴法已前，是通缘。若人有欲心下，是别缘。具便犯残，阙便犯兰。乃尽十三，一一别缘，以验前犯究竟、方便，及以不犯。恐无过加罚，成非法故。僧祇云：持律比丘与他出罪时，有罪亦知，谓广知五众罪。无罪亦知。
第二方者。论曰：覆藏相者。若人于僧残罪中，起僧残罪见，不欲从彼上起，由无发露心，覆一夜，于此人此罪已被藏。此谓忆、识、不疑，不发露故。若人不知、不忆，或疑，或起非罪见故，藏此罪，此罪不被藏。
准论解律，须诸门分别，十种不同：
一者，形差。律中：犯残覆已，罢道，罢道已还受大戒，前犯须治。罢道不须治。
二者，法差。舍戒作沙弥，如前罢道。
三者，病差。有心乱、狂、痴病缘，多犯僧残，全无罪；或病前犯残，经覆，后遇病缘，不成覆。
四者，过差。被三举治故，不足僧数。
五者，人差。十诵：设共贼住人、摈人、别住人，种种不共住人，狂心人、哑人、聋人、边地人、比丘尼乃至沙弥尼、优婆塞等，与如是人共住，不名覆；向发露，亦不成。伽论：别住、摩那埵、别住摩那埵竟、白衣所，亦不名覆。五分：若于此土多人识重，不欲令知，不名覆；于彼土覆，成覆。
六者，业待时差。僧祇：若入定，不成覆。若作念云我待某时，待人，待方，当如法作，是名非覆非发露。
七者，敬难差。五分：一切覆藏，名为覆藏。若于和尚、阿阇梨所，及诸敬畏人间覆，不名覆。于余成覆。
八、无心覆差。僧祇云：覆亦知，谓知罪，作覆藏心；不覆亦知，不作覆心，未得发露，若忘，并不成覆。
九、无惭愧差。若犯残已，不作覆心，逢人即说，心无畏难。
十者，心迷故差。律中不忆有疑不识等，并不成覆。文云：若不作僧残意，不成覆藏，直与摩那埵。若作僧残意覆，成覆，应先教作突吉罗忏已，与覆藏羯磨。
第三方者。论曰观业聚学处，为简择四部等众者。四部谓四僧。僧虽位四，今此忏境，前二四人僧，后一二十众。异此则不成。若行时，假境说者：前一，下至有一人；次一，局对僧；出罪一席法。
第四方者。观业相应学处，为行白四等羯磨者，以其法位虽三，此治残法，事并上品，故齐白四。就中，用法位极有四，谓别住、六夜、本日治、出罪。如前后说之。
第五方者。论曰观于十三残罪中，一日夜等藏、不藏，为显有藏、无藏等，地立宿住、摩捺多等者。地者，处所之名，谓波利婆沙等四位；于此位中，若有藏，即行宿住地，谓别住法。要须经宿行别住法，故曰宿住。若无藏，直行摩那埵。故言有藏、无藏等，地立宿住、摩捺多等。即是有覆行三法，无覆行二法。用药分齐，相对法也。
第二正立忏仪，分九。
一、知其罪名种相。如第一方解。名谓僧残也。种谓漏失、摩触也。相谓犯之多少也。律云：一名多种，住别异故。
二、知成覆以不。如第二方简择，十门委练。
三、知用僧多少。即第三方能治、所对，具列如上。
四、知用圣教。即第四方，白四观业相应学处。
五、知忏仪置设。即第五方，宿住差异。
六、覆日长短相从。律中：犯众多残罪，虽忆数不忆数，但忆日数长短者，总依日数长日治之。若不忆日数者，从清净已来治，谓坛场受时已来治也。
十诵：不忆日月数，应从受大戒已来治。要须云乞清净已来五年、十年覆藏。不得直言乞清净已来，以知满分齐故。僧祇云：不忆夜者，当问无岁时犯耶？若默然者，随年与。若言不尔者，更问一岁、二、三、四岁时犯耶？随默然处与之。
十诵：众中三谏犯残已，即于僧中自唱犯僧残罪；若不即说，是名覆藏。故知多人虽知犯，终须发露也。
七、明总别忏法。
律中知数不知数等，覆不覆等，一名多种等，同用一羯磨忏之。又云：有比丘犯众多僧残罪，或有覆一日，乃至十日者，佛令从十日总忏。
僧祇总别各得。如月一日犯一罪覆藏，乃至十日犯一罪覆；或有覆一夜，乃至十夜者；应作十番别住，乃至一番覆藏者。其六夜、出罪等例同。
十诵忏僧残中，具明犯数及若干日覆等。
八、明正加羯磨。分二：先明忏者威仪、教授乞词；二、明羯磨所被。
初中。先脱却新净余衣，著安陀会及余粗服，上著郁多罗僧，偏露右肩，脱革屣，合掌曲身低头，来至僧中。自慨此罪将入重处，如上论云残有咽喉未死，赖蒙如来曲垂慈悯，开立忏法。又我自庆，预发怖心，得生惭愧。不知此忏者，则五十亿六十千岁唐受地狱。如是等缘以为悲喜方便。深自慨责，耻己罪累，尘坌清众。如是鞭心已，四面礼僧足讫，至羯磨者前，互跪合掌。若自乞陈，旁人授之亦得。
大德僧听！某甲比丘，犯故漏失、摩触、粗语三僧残罪，各不忆数，或覆藏一夜乃至百夜。今从僧乞百夜覆藏羯磨。愿僧与我百夜覆藏羯磨，慈悯故。三乞已。
次、明与法。索欲问和答已，作云：
大德僧听！某甲比丘犯故漏失、摩触、粗语三僧残罪各不忆数，或覆藏一夜乃至百夜，今从僧乞百夜覆藏羯磨。若僧时到，僧忍听。僧与某甲比丘百夜覆藏羯磨。白如是。
大德僧听！某甲比丘犯故漏失、摩触、粗语三僧残罪，各不忆数，或覆藏一夜乃至百夜，今从僧乞百夜覆藏羯磨。僧今与某甲比丘百夜覆藏羯磨。谁诸长老忍僧与某甲比丘百夜覆藏羯磨者默然，谁不忍者说。是初羯磨。
僧已忍与某甲比丘百夜覆藏羯磨竟。僧忍默然故，是事如是持。
九、明夺行、诫敕、行护法。
羯磨者告云：此白四羯磨，圣教良药，遵之在心。夺三十五事，是折伏法，勿得有违。执众劳苦，奉清净比丘，是调伏法，每事顺行。白等八事，是发露法，宜加愧耻，深自克责。依法而白，不得有失；失者失宿，自慢慢他。
示语已。即因僧集，白僧令知。应教云：
大德僧听！某甲比丘犯故漏失僧残罪，不忆数，覆藏一夜乃至百夜，已从僧乞覆藏百夜羯磨。僧已与我百夜覆藏羯磨。我某甲比丘从今日行，白大德僧知我行覆藏。
其夺三十五事，如众网法中。
律云：彼行覆藏者，应日三时见清净比丘。应作者，一切如法作，不应违逆。至布萨日，应扫洒布萨处，供给调度。乃至自在小房中住。有客来遣出者，答云不得二人共宿故。若众僧分衣物，随次取之。身在下行坐，在沙弥上。不得与清净比丘共经行、同一床一板；长床长板作隔断，然后坐。乃至供给清净比丘，如和尚法，文同故不出。十诵：极少四清净比丘作别住；二别住人不得同一床坐；不得在屏处使，以客比丘来不见故。
善见：若行别住人，有人请，或与人受戒，得停行法。事罢，续行之。舍时应言：我今舍波利婆沙。若寺中多有比丘来去，难白，昼日得舍行法；明相未出，还须白行之。十诵：乃至六夜法，白僧停得二十五夜。四分：若大众难集，若不欲行，若彼人软弱多有羞耻，应至清净比丘所，白言：大德上座！我今日舍教敕不作。若欲行时，还至清净人所，白云：我今日随所教敕当作。彼得自更互作使，礼拜迎逆；亦得受沙弥、净人礼拜及使。
律云：八事失夜法：一、往余寺不白；二、有客比丘来不白；三、有缘自出界外不白；四、寺内徐行者不白；五、病不遣信白；六、二三人同一屋宿；七、在无比丘处住；八、不半月半月说戒时白。随一事阙，皆失一夜。
白清净比丘法。具修威仪，白云：
大德僧听！我某甲比丘犯故漏失一僧残罪，不忆数，覆藏一夜乃至百夜，已从僧乞百夜覆藏羯磨。僧已与我百夜覆藏羯磨。我某甲比丘已行若干日，余有若干日未行。白大德知我行覆藏。
若五人、十人总来集一处行者，总告白言：诸大德听！余词同上。若不尽集，亦无别众，此是别人发露法也。有大德胜人来寺，应安置房中白之。不须门首，便成轻脱。其余诸白，说戒白等，一同上文，改日与僧为异耳。
十诵：若欲行时，先思惟我今到前比丘所不？若到，便去。五分：若不舍行法，出界，见比丘应总白云：我某甲比丘行别住已若干日，余若干日，大德忆持！不尔者，舍行法已，见比丘不须白。到余处，应求彼僧更行之。
四分：寺内徐行者，不白失宿。若作意欲白，前人行疾出界，虽不白，不失宿，无罪。十诵：客比丘走出界，当如常行法，不应走逐，齐自界住。若行别住六夜人病，遣使白僧云：某甲别住人病，不得来。白僧令知。应具如四分白僧法。五分：一如法比丘，得行别住法。如上第五方中说。
钞者云：佛法东流，行此法者亦少。纵有行悔，则弃小取大，依佛名、方等而忏者。余意所未安：由心怀厌欣，未合大道。但篇聚依教自灭，业道任自静思。皆嫌发露可羞，而业由羞故结。此正药病相治，不得不行。
又行覆者，多不满日。诸师立理，互加同异。今取盛行之师传授云：此依教忏法，大小乘中校量心行，折伏为先。若考别住事业，则大成殷重。若准十诵，不行别住、六夜，出罪，佛并诚断得罪，得出。用彼征此，理须相准。
虽然，恐事不称法，则改张旧习。羯磨者云：某甲比丘已行覆藏日，今从僧乞六夜。若后诸白羯磨，并须准改。当于乞六夜前，上座集僧已，白云：此某甲比丘行僧残覆藏，已经若干日，极意勤苦。余有若干日未行者，此既于僧陈谢，僧今已受之，可放其余日。和僧已，众若默然者，当与六夜法。
若行日满者，依法诵之。
二、明与摩那埵法。
初、明乞法：大德僧听！某甲比丘犯故漏失、摩触、粗语三僧残罪，各不忆数。或覆藏一夜乃至百夜，已从僧乞百夜覆藏羯磨，僧已与我百夜覆藏羯磨。我某甲比丘已行覆藏日，今从僧乞六夜摩那埵，愿僧与我六夜摩那埵，慈悯故。
上座如前作法安慰之讫，白言：
大德僧听！某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。僧已与彼百夜覆藏羯磨。彼已行覆藏日，今从僧乞六夜摩那埵。若僧时到，僧忍听。僧今与彼六夜摩那埵。白如是。
大德僧听！此某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。僧已与某甲比丘百夜覆藏羯磨。此某甲比丘已行覆藏日，今从僧乞六夜摩那埵。僧今与某甲比丘六夜摩那埵。谁诸长老忍僧与某甲比丘六夜摩那埵者默然，谁不忍者说。是初羯磨。
僧已忍与某甲比丘六夜摩那埵竟。僧忍默然故，是事如是持。
彼得羯磨已，即于僧中白言：
大德僧听！我某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。僧已与我百夜覆藏羯磨。我比丘某甲已行覆藏日，已从僧乞六夜摩那埵。僧已与我六夜摩那埵。我某甲比丘从今日行，白大德僧知我行摩那埵。
若行经一夜者，余词同上。乃至僧已与我六夜摩那埵。我某甲比丘已行一夜，未行五夜，白大德僧知我行摩那埵。若客比丘来，唯改大德僧为异，余词并同。
律云：行六夜比丘，亦同行别住覆藏法；唯常在僧中宿，日日白为异。
僧祇：因数数犯僧残，如波逸提乃至越毗尼悔，故便制六夜忏悔，二十人中出罪。
此上二行中，若覆与前法，不覆与后法，同俱出罪。若二法中重犯者，各坏二法，皆重与本日治之。余如别述。
三、与出罪法。
先教乞云：大德僧听！我某甲比丘犯故漏失、摩触、粗语三僧残罪，各不忆数，或覆藏一夜乃至百夜。已从僧乞百夜覆藏羯磨，僧已与我某甲比丘百夜覆藏羯磨，我某甲比丘已行覆藏日。已从僧乞六夜摩那埵，僧已与我六夜摩那埵，我某甲比丘已行六夜摩那埵竟。今从众僧乞出罪羯磨，愿僧与我出罪羯磨，慈悯故。
羯磨者。如前作法和白言：大德僧听！此某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。僧已与某甲比丘百夜覆藏羯磨。此某甲比丘已行覆藏日。已从僧乞六夜摩那埵。僧已与彼六夜摩那埵。此某甲比丘已行六夜摩那埵竟，今从僧乞出罪羯磨。若僧时到，僧忍听。僧今与某甲比丘出罪羯磨。白如是。
大德僧听！此某甲比丘犯故漏失、摩触、粗语三僧残罪，各不忆数，或覆藏一夜乃至百夜，已从僧乞百夜覆藏羯磨。僧已与彼百夜覆藏羯磨。彼某甲比丘已行覆藏日。已从僧乞六夜摩那埵。僧已与彼六夜摩那埵。此某甲比丘已行六夜摩那埵竟，今从僧乞出罪羯磨。僧今与某甲比丘出罪羯磨。谁诸长老忍僧与某甲比丘出罪羯磨者默然，谁不忍者说。是初羯磨。
僧已忍与某甲比丘出罪羯磨竟。僧忍默然故，是事如是持。
与出罪已，依僧祇律，当教示言：善男子！佛在世，比丘能受戒，能持戒，能得圣果；灭后，比丘能受戒，能破戒，能入恶道。行者既内无护心，外纵身口，今犯此罪，垂至死处；犹有胜因，改心忏悔，大众随喜，汝幸自庆。
故文云：自今已去，形心清净如无忧华，更勿复犯。纵更续犯，怖心难生；纵怖心生，忏罪无处。故论云：若二十清净比丘出僧残罪，我法不灭。今时恶世，尚不喜闻犯名，岂当听汝忏者？如是种种因缘，为说割断之意。并引涅槃经：以贪欲习故，死入地狱、畜生、饿鬼，从彼得出，还为鸠、鸽、鸡、雀等。
三、忏偷兰遮法分二：初、明罪相，二、立忏仪。
初中分二。
一者，从生偷兰，谓初、二篇下方便。若依十诵：初篇生重，此是近方便，谓身口相加，未得畅遂者，应一切僧中悔。若初篇生轻，二篇生重，应界外四比丘众中悔。若僧残生轻，应一比丘前悔。其忏法与波逸提同。
二者，自性偷兰，亦名独头，亦分三品：
云何名重？谓盗僧食具、十方现前物，偷四钱及非人重物等，须大众忏。
云何名中？破羯磨僧，盗三钱已下僧私之物，一有衣一无衣相触，作僧残境界，如是等类，对小众忏。
云何名下？如律云：畜用人发，剃三处毛，灌下部，露身行，著外道衣，畜石钵，食生肉血等。
僧祇：瞋心裂破三衣、钵，破塔等，并偷兰。用一人忏。律中，初、二篇下教人犯，偷兰者，并是究竟，轻重同上忏之。
二、正加法分三，谓大众、小众、一人法。
初、明大众者，就中分七。
初乞。多论中：莫问轻重，悉随僧三乞，然后请忏悔主。其受忏者单白已，对首三悔。文如波逸提法。今明立大众，要具五人以上，方得行之。并界中僧集已，具修威仪，至僧中礼足已，先陈过于僧，然后乞云：大德僧听！我某甲比丘犯淫方便重偷兰遮罪，不忆数，今从众僧乞忏悔。愿僧听我某甲忏悔。慈愍故。
二、明请忏悔主。应至清净比丘所，合掌互跪，请云：大德一心念！我某甲比丘，今请大德为偷兰遮忏悔主。愿大德为我作偷兰遮忏悔主。慈愍故。
三、忏主单白。索欲、问和，答云：犯重罪偷兰遮单白受忏羯磨。应白言：大德僧听！此某甲比丘，犯淫方便重偷兰遮罪，不忆数，今从众僧乞忏悔。若僧时到，僧忍听。我某甲比丘，受某甲比丘忏悔。白如是。
四、当为说罪名、罪种、罪相，破戒余习。如前后忏中。
五、正明舍罪。文云：大德一心念！我某甲犯淫方便重偷兰遮罪，不忆数，今向大德发露忏悔，不敢覆藏。余词如后舍堕中说。
六、呵责。云：自责汝心，生厌离！
答言：尔。第七。
上之七相，律、论各题，及论附事，皆不整顿。今通引诚用，想无紊乱。且据一罪，余者准之。
第二，小众者。十诵，四人为小众。若受他忏，则无单白，止得口问边人。四分·灭诤中，小众者，二三人也。纵有四人，止同小法。以僧祇正断五人为舍堕故，如上卷所明。
立法有七。须乞忏法。初、明请忏主，一如大众。二、受忏者问边人取和，比舍堕中。三、为说罪名、种、相。四、正舍罪，其词曰：大德一心念！我某甲比丘，犯摩触女人身上衣偷兰遮，不忆数。今向大德发露，不敢覆藏。余词如常所述。五、呵责，六、立誓，并同上。
第三，一人忏者。五法：一、请忏主；二、为说名、种、相等；三、正舍罪，牒前下品罪名陈露；四、呵责，五、立誓，并同。
上来三忏，事既是稀。非谓事稀，罪多忏少故也。然智人犯过，思悔必多；脱隐而不出，即成疏略。文已繁广，事实遗漏。必若忏涤，足为准量。
下之四篇，人喜怀犯，故在初首，曲更条绪。
谓律中犯忏，必须识知不疑，善宜名种，依聚历别，同篇合忏，异聚别悔。
又牒罪入法，随数称之。若忘不知，乃云不忆。
又见有行忏者，是非未分，辄为忏主，端坐受忏。前人既不自晓，故请治之。或云众学诸罪，或云预是罪者，或若有迷忘，或二篇同忏，或无犯而言犯，或犯重而云轻。如此失法之愆，罪非逃隐，反成自累，何能辨他？
故须照达罪忏，明逾水镜。使彼此无私隐，情事有相应，则可为顺教佛子矣。何者？以律宗约相，违相心事俱非。不类大乘，三报同皆一忏。余如戒本、羯磨疏述。
第四，忏波逸提法分二：初明三十舍堕，后约九十。
初中分三，谓僧法、众多人法、对首法。
又初分四：一、明舍财，二、明舍心，三、明舍罪，四、还衣杂相。
初舍财中分四。
一、辩定须舍得不，又二：初、总明舍法差别，二、辨财体是非。
初中。三十戒内，且约僧犯。尼非无忏，清心者希。
僧舍堕中，自他分二。
一者，自舍。如乞蚕绵用为衣服，但自斩坏，不须对境。
二者，对他。道、俗分二。两种宝戒，必舍俗人；余二十七，则对道舍，通局分二。乞钵一戒，要本住处，又在僧中行钵等法，违则不成。余二十六，处通彼此，人含僧别。各有意致，非钞者怀。
二、定财体。
诸舍乃多，事现三、五。不过畜长、离衣、贩卖三事。乞衣、受衣，义通犯不。并如随相。
就犯长中，初明长体，后相染过。
长体之相，不过五种。
一、是属受持，故不须说。以不说故，非是长限。如三衣、坐具、钵盂三事，必是受持，随有衣襆、袋、帊，并不说净。若受百一供具，亦须受持。不受者有说、不说，如下卷中。
二、是随百一供身具，亦不须说。如靴、鞋、屩、袜、瓶、碗、过减钵等。十六枚器，尼须说净，僧直得畜。
三、随重物，故不须说。如八不净，体非随道。律开畜被，故非净限。乃至大毡、褥、帐等，准重不须。
四、入余舍堕，即不净财。不应净法，亦不入长。不同昔解：如取尼衣及贩卖财，入手犯受取，过限又犯长。今解不然，财无再舍，罪不双结，单犯别舍。不同他律，僧祇：离衣经十日，又犯长罪。四分、多论，单有一过。
五、虽入长限，是佛开缘。谓负债未入、他寄未入、买得未入；或虽入手，决舍与他；或共物未分：如是等例，是开限故，亦无犯长。
相染之文，如上已明。
二、离衣宿。随其二、三是犯过者，牒入文中，并必知数。非通三衣也。
三、贩、卖、买物。三事须分，如上随戒。
谓且如买物，佛制俗人而交贸。俗所取衣食具，一切衣、钵、瓶、碗、纸、笔、墨等，无问轻重多少，无非争价上下，口自断当，虽非犯长，乃入买易，皆犯舍堕。若买田宅、人畜、几案、床席，但作吉忏，不须入舍。
若长财、贩易衣物散多，当随物处别舍，其罪一处总治。治罪既竟，次第还衣。若虽舍衣，有尽不尽，犯长相染，余舍通成。
二、忘见本物成不者。
谓舍衣多忘，喜相染决。若舍衣竟，若还衣已说净讫，忽见忘物。前舍、说净二法两成，后所忘者，更将舍堕。若还财未说而见忘物，并即相染，通将入犯长舍之。前财虽是乞衣、贩博，舍还事同新得，如法说净。但为长忘相染，故不得说，还作长舍。
若言忘者施他，此亦不成。以作属己前生，后乃恐染而舍，此非净施，佛不许之。文云：若舍已，然后遣也。
其所忘物，若是贩卖余舍，片无相染。言相染者，十日、一月、急施过后三戒，相通相染。
以此事劳，舍财衣前，预生舍念，决属三宝、别人者，成。舍后更取，则是重盗，不入此戒，须知！
三、修舍威仪。其衣物三处束襆：长衣襆，是离衣，诸杂舍。若衣财多段，须一一舍；今通连束，论云一舍得成。又恐忘物相染，故须历别：是长有染；杂舍则通；离衣一种，染亦不得。如是将来僧中，收聚一处。
彼比丘应偏露右肩，脱革屣，四向礼僧足，互跪合掌，曲身低头执衣。
四、正说舍词。未得即说。僧中上座应告不来诸比丘说欲及清净。得和合已，然后方舍。以律云：此舍堕衣，应舍与僧，若众多人，若一人。不得别众舍；若舍，不成，得罪。文相如是，临事多忘。
然后舍云：大德僧听！我某甲比丘，故畜众多长衣，过限不净施，犯舍堕；故离僧伽梨，犯舍堕；买得衣物，犯舍堕。今持此衣物舍与僧。
二、明舍心法。前明舍财，乃离罪缘法；后明舍罪，除感报法；今明舍心，正除罪因。
以贮畜相续，无心舍净。今故犯罪，舍已犹畜，贪心尤结，罪因不除，虽忏还犯。此谓长财之舍，不同余杂罪种。若取通理，要断后畜为先。故文中由决舍与他，彼不还者，但得小罪，止是失法之愆。
四分一律，宗是大乘，虚通无系。故发言诚，事无滞结。若依他部，一舍已后，无反还求，任僧处断。或入常住，或入四方，或观所须，或弃山水。即同此律斩坏、入厨，施僧、施俗。
故知行者若欲舍堕，先须舍心。若心不舍，两相劳扰。但人见狭，性非通远；口虽世表，行寔庸陋。今若不舍，要必归死？舍身任业，一毫莫随。而不思大事，任世送终，以此经生，生亦虚过。但知僧能除罪，行绍佛踪；何得以世浮财，劳心役虑！岂唯故为虚诫，圣论明文须知。
萨婆多云：一、衣已舍，罪已悔，畜心断，当日得本财及意外财，得受；二、衣已舍，罪未悔，畜心断，当日得本财及外财，得吉罗；三、衣舍与他，罪已悔，畜心不断，当日、余日得本财及意外财，并犯舍堕。此句正是舍心之模要。余句如疏。
三、明舍罪法有七。
一、对僧乞忏者。在僧中如前威仪，合掌，口言：大德僧听！某甲比丘，故畜众多长财，不说净，犯舍堕。离僧伽梨宿，犯舍堕。是衣已舍与僧，是中各有波逸提罪。犯舍长财已用、坏尽，各犯根本波逸提罪不忆数。今从众僧乞忏悔。愿僧听我某甲比丘忏悔，慈悯故！
如是三说已，上座告僧云：大众受彼忏悔。
二、请忏悔主。必须根本俗人已来不破五戒、八戒，入佛法中不犯十戒、具戒中重者，下四聚罪曾经依律忏法者，然后受他请。
所以须简者，佛言：有犯者，不得受他忏悔，不得向有犯者解罪。
亦不同昔下至不同犯。此妄引五分正文。彼中开命难大缘，不问同犯不同犯俱开。今是闲预，必是非法。律中令觅清净比丘。若无，不得说戒、忏悔。
正明请法。律虽不出，事须义立。应至清净者前，互跪合掌云：大德一心念！我某甲比丘请大德为波逸提忏悔主。愿大德为我作波逸提忏悔主，慈悯故！三请已，未得答可不。
三、忏主单白。和僧，索欲，问和，答已。白言：大德僧听！某甲比丘故畜众多长财不说净，犯舍堕；离僧伽梨宿，犯舍堕。此诸衣物，已舍与僧。是中犯长波逸提罪，不忆数。离僧伽梨一波逸提，犯长舍财已用、坏尽，亦有根本波逸提罪不忆数。今从众僧乞忏悔。若僧时到，僧忍听。我某甲比丘受某甲比丘忏悔。白如是。作是白已，前所忏者大于己者，告云尔；若小者，云可受汝忏悔。
四、为说罪名、种、相，破戒余习。先为说持破之相，后分别轻重悔法。
当量前事告之。若是犯长者，云比丘之法，本无积聚。涅槃文证，不名为僧。今以凡心违于佛教，甚可耻等。若离衣者，告云：佛言，我为诸弟子结戒，宁死不犯。比丘止有三衣钵器，行必随身，犹如飞鸟，无所顾恋。今慢佛正法，不制随身，制者留著，岂成佛子！若离此衣，生名破戒之人。妄食信施，所执钵盂，即烊铜器；所著衣者，是热铁鍱。出在大论，岂是凡言？乃至破戒余习，破戒衣食故，入畜生中，别受无毛虫鸟、啖粪众生等。如是随机，约略斩斫五、三句要害事，以示语之。
但犯罪长时，心智顽钝，虽闻苦语，未足动心者，亦不必诫示，亦不劳为受，以相续故也。
次为说罪名。名有三种：一者，根本波逸提，此最后忏；二者，从生根本三突吉罗，在根本前忏；三者，从生覆藏六品吉罗，最在前忏。
云何六品？一者根本覆吉罗，经初夜一品，第二夜一品。例余著用、默妄各有二品，通前六品。并据犯者言之。必无此九品，亦不得谨诵。大见诵者，故重言之。犹恐有诵者，知复奈何，当复奈何？
今正初忏六品覆藏。律文在前，不得合堕。应请一比丘，即向所请者亦得。口言：大德一心念！我某甲比丘请大德为突吉罗忏悔主。愿大德为我作突吉罗忏悔主，慈悯故！三请已。
二、正悔罪。
应言：大德一心念！我某甲比丘，故畜众多长衣不说净，犯舍堕；离僧伽梨宿，犯一舍堕；并不发露，犯突吉罗；经夜覆藏，随夜展转覆藏。并著用前犯舍衣突吉罗；经夜覆藏，随夜展转覆藏。经僧说戒九处三问，默妄突吉罗罪；经夜覆藏，随夜展转覆藏。如是六品，各是突吉罗，各不忆数。今向大德忏悔，不敢覆藏。愿大德忆我。
告言：自责心，生厌离。答言：尔。
二、次忏三小罪。根本；著用舍堕，律中、善见俱结罪名；说戒默妄，文亦同此。
如前请讫，更不重言。但正忏本罪。应言：大德一心念！我某甲比丘故畜长财众多不说净，犯众多波逸提罪；离僧伽梨犯一波逸提罪。各经夜覆藏，犯突吉罗罪如上多少；又经僧说戒九处三问默妄，突吉罗罪不忆数；又著用不如法衣，犯众多突吉罗罪。今向大德忏悔，愿大德忆我。呵责、立誓如前。
然忏法繁重，生善致难。恐停劳僧众，当于舍衣前，别处悔九品小罪。临至僧中，单题根本者，最是机要。
五、正悔本罪法。应在受忏人前，具仪，口云：大德一心念！我某甲比丘，故畜长衣众多不说净，犯舍堕；故离僧伽梨，犯舍堕。此衣物已舍与僧。各犯波逸提罪，如上犯数。又犯长舍财已用、坏尽，各犯根本波逸提罪不忆数。今向大德发露忏悔，不敢覆藏。忏悔则安乐。不忏悔不安乐，忆念犯发露，知而不敢覆藏。愿大德忆我清净，戒身具足，清净布萨。
六、呵责治。应告云：汝自责心，生厌离。
七、立誓。言：尔。
大段四门还衣杂法。
初、料简是非。三十戒中：五长戒者，必须畜断，然后得还；非五长者，本以受取违法，不由畜过，当座还之。
今行事者，恐畜心不断故，令经宿还。今不同之。必不断心，多日亦犯，若舍心断，当日得还，如上论文。今且依循旧法，若五长者，谓十日衣、一月衣、长钵、七日药、急施过后畜等，经宿还之。
律云：若大众多，难集，彼比丘有因缘事欲远行，僧即应还彼衣。彼得衣已，屏处付之。须作展转羯磨。其文如亡人轻物法，加云：僧今持是衣与某甲比丘，某甲比丘当还某甲比丘。白如是。余词并同直付法。律云，应问彼言此衣与谁，随彼与者与之。
若非五长，及是五长明日还者，直作羯磨还之。和，索，问缘，答讫。白言：
大德僧听！某甲比丘故离僧伽梨宿，犯舍堕，是诸衣物已舍与僧。若僧时到，僧忍听。僧今持是衣物还某甲比丘。白如是。
大德僧听！某甲比丘故离僧伽梨宿，犯舍堕，此衣已舍与僧。僧今持是衣还某甲比丘。谁诸长老忍僧今持是衣还某甲比丘者默然，谁不忍者说。
僧已忍还某甲比丘衣竟。僧忍默然故，是事如是持。
律中：若不还衣者，得吉罗。若依他部，如前具解，又如下卷诸部别行事中。
问：先忏根本，后忏吉罗，罪灭不？
答：如僧残不异故，罪不得出。
问：四人单白得受忏不？
答：前已明之，并须五人已上方行羯磨。四人若作，但得对首，如上卷中。
余有诸舍，如别篇自现，故不广述。
二、明众多人舍有三。
初、对四人舍法。舍财、还财，如前僧法不异。舍心亦同，乃至一人岂有须畜？若论舍罪，则有六种。前须乞忏，由对僧也；以对别故，则无白文。余词同上，但改单白为问边人言：诸长老！若长老听我受某甲比丘忏悔者，我当受。彼言：尔。余如删补羯磨。
对三人、二人法亦大同。既是全别，初舍衣云众多大德一心念，然后自陈，后云舍与众多大德。舍罪中，问边人与上无异，余法并同。二部还衣，前须羯磨，自他是僧；后别人法，口和还得。
对一人法，大略可知。舍财、还衣，直对而已。若论除罪，无边人故，但具五法。如上谨依，易知不述。
二、明忏九十单堕法。
当随犯多少，总别通忏，方法同前。恐后进未知，更重生一位。且托妄语为缘，自余有犯，随名牒入。若有从生之罪，如前根本之初忏之，或九品、六品、四品、三品、二品，依知有无。如过量坐具、新色三衣，并有著用，故须先悔，并同前示。
二、正忏法。
先请一清净知律比丘堪解罪者，共在空静处，或对佛像前，具仪请之。请法如上不异。三请已。当为分别罪名、种、相三种，又为说持、破两相，令生怖心。
如上具忏已，然后悔根本法，词云：大德一心念！我某甲比丘，犯故妄语一波逸提罪，今向大德发露忏悔。余如前说。
善见云：若生时恶骂，彼人若入涅槃，骂者求悔，当于涅槃处作忏悔。忏悔已，天道门不闭。
五、明忏提舍尼法。
昔云：与波逸提同，一说为异。今依律戒，自立忏法，不取人语。随相四罪，文中具颁。
先请一清净比丘。文云：今请大德为波罗提提舍尼忏悔主。余上下文同前。
为分别罪相。
正说舍罪。文云：大德一心念！我某甲比丘无病从非亲尼自手受食食。大德！我犯可呵法，所不应为，今向大德悔过。一说便止。呵治，立誓。僧祇忏法云，余词大同四分，前人问：汝见罪不？答言：见。语云：慎勿更作！答言：顶戴持！
六、忏突吉罗法。此篇忏仪，亦有多别。先出方轨，后立条例。
突吉罗罪，依律文中二种不同：一、故作故，犯应忏突吉罗，又犯非威仪突吉罗；二、若不故作，犯非威仪突吉罗。亦不分二忏之法。若依摩夷论说：故作者对人一说悔，误作者责心悔。明了论、萨婆多亦同如此。此则两忏灼然，通衢自显。
比来诸师相沿旧解，依文谨诵，同皆责心。又引律文小罪不从人忏。此文未了，须论解之。当律明故、误二法，诸论明两忏不同。正理自明，何得固执？人言易毁，圣论难违。
今立论、律二种忏法。先出罪种，后明忏仪。
初、明诸篇覆藏罪。由识知故隐，非疑、不识，则不成覆。垢心既重，岂名为误？
次、明诸篇方便。如淫戒发身欲起而未动方便，乃至吉罗中发心欲令身不齐整著三衣等，无问轻重，并须对人。以故发不善心，欲动其身口，并入故作摄。
若独头吉罗，如众学百戒，不从诸篇后生者。诸类极多。并有故、误两犯，亦如前二忏。
问：如初篇方便重吉罗，后篇方便轻，云何齐责心、一说对人忏？
答：罪名自齐，业随心起。重者重悔，轻者轻治；同篇一处治，故结悔无阶降。如卷初述。
又云：罪该六聚，名通优劣。心居浓淡，业必重轻。理须别忏，义指为允。
次、明忏法。
先对故作分二。
前悔吉罗，如舍法中。不得以同名吉罗，故共根本合忏。律文自分六聚，不可抑之。
次忏根本。且约淫戒方便，余则例之。
先请一忏主，其词如舍堕中，三请已。便为说罪名、种、相已。三、正舍罪，文云：大德一心念！我某甲比丘，犯淫戒远方便突吉罗不忆数。今向大德发露忏悔，愿大德忆我。一说便止。余词同上。
此文四分无有。今约提舍、波逸二忏，已多少不同，吉罗最微，不可广诵堕法。不同僧祇，彼合堕罪故也。
次明误作。
先出其相。谓心不正念，遇缘起非，外越威仪，理须改忏。如著三衣，必回顾看视，诸相齐整，方乃进路。戏笑、妄语诸非法相，并先不摄念故起斯过。律云：佛制摄持威仪：比丘若入若出，屈申俯仰，摄持衣钵，若衣若食，若服药，大小便利，若眠若睡若觉，若来若去，若坐若卧，若语若默，常尔一心。若违此制，具结其犯。
次明作法。先悔从生，后明根本。应具仪至佛庙所，致敬已，互跪合掌，云：我某甲比丘，犯误不齐整著郁多罗僧突吉罗罪，不忆数。今发露忏悔，更不敢作。余并准此。
识罪发露。至一清净比丘所，具仪，云：大德忆念！我某甲犯某罪。今向大德发露，后如法忏。此谓犯已未经明相者，得行斯法。若已经覆，后随露日，即罪不藏。若虽经说讫，后还覆者，还成覆藏，更须露罪。
若犯僧残，未经明相即首露者，免吉罗罪，不成覆藏。余之五聚，同免忏吉。
疑罪露法。余同如上。应告言：大德忆念！我某甲比丘于某犯生疑，今向大德发露。须后无疑时，如法忏悔。
大论云：戒律虽微细，忏则清净。犯十善戒，虽忏，三恶道罪不除。如比丘杀畜，罪报犹在。前已具出。恐慢性戒，谓言忏已无业。余如行法所述。
善见云：于大者忏，云大德；小者忏，云长老。四分于上座忏者具五法，小者忏具四法，除礼足。
十诵：应具五法，偏袒，脱革屣，右膝著地，两手捉上座足。如悔过法，与欲清净、受岁、出罪等法威仪亦尔。有四种人，数数犯罪，数数悔过：一、无羞，二、轻戒，三、无怖畏，四、愚痴。
钞者言：此卷正宗戒体，五众同须。舒轴极繁，事意未尽，幸上下细披。
夫形居世累，必假威仪；障蔽尘染，勿过衣服。若受用有方，则不生咎戾；必领纳乖式，便自陷深愆。故初总分制听，后依门而解。
何名为制？谓三衣六物，佛制令畜，通诸一化，并制服用，有违结罪。何名为听？谓百一衣财，随报开许，逆顺无过，通道济乏也。就初分三，谓三衣、坐具、漉水袋也。后中分四，谓百一诸长、粪扫、俗施、亡五众衣轻重等例。
今解初制。
前明三衣分二：初明衣法，后摄衣法。
初中分四：一、制意、释名、功用；二、作衣方法；三、加受持法；四、杂出料简。
言制意者。
萨婆多云：欲现未曾有法故。一切九十六种外道无此三名，为异外道故。
分别功德论：为三时故，制有三衣。冬则著重，夏则著轻，春则著中。亦为诸虫故。
智论云：佛圣弟子住于中道，故著三衣。外道裸身无耻，白衣多贪重著也。
十诵：为异外道故，便以刀截，知是惭愧人衣。
杂含云：修四无量者，并剃须发，服三法衣出家也。准此而名，则慈悲者之服。
华严云著袈裟者，舍离三毒等。四分云怀抱于结使，不应披袈裟等。
萨婆多五意制三衣也：一、一衣不能障寒，三衣能障故；二、不能有惭愧；三、不中入聚落；四、乃至道行不生善；五、威仪不清净故。制令畜三，便具上义。
僧祇云三衣者，贤圣沙门标帜钵是出家人器，非俗人所为应执持三衣瓦钵，即是少欲少事等。
当宗、外部，多为寒故制三。四分又云：三世如来，并著如是衣故。
次、释名者。
增一云：如来所著衣名曰袈裟，所食者名为法食。
四分云：听以刀截成沙门衣，不为怨贼所劫。应作安陀会衬体著，郁多罗僧，僧伽梨入聚落著。
而此三名，诸部无正翻。今以义译。
慧上菩萨经：五条名中著衣，七条名上衣，大衣名众集时衣。
义翻多种。大衣云杂碎衣，以条数多故；若从用，名入王宫聚落衣。七条者，名中价衣；从用，入众衣。五条者，名下衣；从用，院内道行杂作衣。
若就条数，便云十九十七乃至九条七条五条等。律中无五七九名，但云安陀会乃至僧伽梨，人名七、九条也。
若就通相，亦有缦僧伽梨。则随力所办，随用分三，非无大分宗体。
三、明功用者。
大悲经云：但使性是沙门，污沙门行，形是沙门，披著袈裟者，于弥勒佛乃至楼至佛所，得入涅槃，无有遗余。
悲华经云，如来于宝藏佛所发愿：成佛时，我袈裟有五功德：一、入我法中，或犯重、邪见等四众，于一念中敬心尊重，必于三乘受记；二者，天龙人鬼若能恭敬此人袈裟少分，即得三乘不退；三者，若有鬼神、诸人得袈裟，乃至四寸，饮食充足；四者，若众生共相违反，念袈裟力，寻生悲心；五者，若在兵阵，持此少分恭敬尊重，常得胜他。若我袈裟无此五力，则欺十方诸佛。
僧祇云僧尼有戒德，俗人索破袈裟段欲禳灾者，得与小者等。
二、作衣方法。八门不同。
求财如法。谓非四邪、五邪、兴利贩易，得者不成。律云不以邪命得、激发得、相得，犯舍堕衣不得作等。
财体如法。
必须厚重熟致者。若细薄生疏，绫、罗、锦、绮、纱、縠、䌷、绡等，并非法物。
律云：文绣衣不成受持故。僧祇：一切生疏，毛发、树皮衣、草衣、皮衣，并不成。五百问云：生绢不得作。必不现身者，得。以作成如法故。
僧祇，龙著袈裟，免金翅鸟难。必不顺教，则所被无力故。
色如法。
四分云：上色染衣不得畜，当坏作袈裟色。若作五纳衣者得；上色碎段者，裁作五纳亦得。涅槃云：听受衣服皮革等；虽听畜种种衣，要是坏色。
十诵云：一切青、黄、赤、白、黑五种纯色衣，不得著。除纳衣。戒本三色：青、泥、栈也。
萨婆多云：五大色衣，不成受作三衣，得作余衣著，三点净，用绀、黑、青。除三衣，余衣三点净。得皂、木兰，一切得受。纯青、浅青、碧等，点净，得作衣里用。若赤、白、黄不纯大色者亦得。若以不如法色染讫，更以如法色染覆，成受持。袈裟者，秦云染也，如结爱等亦名染。真紫色、苏方、地黄、柰黄、花黄色，并是非法。
僧祇云：真绯、郁金染、红蓝染、皂色、青染、花色，不听用。听用根、叶、花、树皮，下至巨摩汁等。戒本：青、黑、木兰。下文广有染法，青谓铜青，黑谓杂泥等，木兰者谓诸果汁等。余于蜀部，亲见木兰树皮赤黑色鲜明，可以为染；微有香气，亦有用作香者。如善见所说。
遗教法律经中五色者，此非正录，无知者用之。
四分云：若青，若黑，若木兰，一一色中随意坏。善见云：善来比丘瓦钵贯左肩，青色，袈裟赤色鲜明。若见著五大色衣比丘，有智慧者当言：此是遭贼失衣比丘。
准上律论及经，并不得纯色。必有，须坏，不坏不成受持，著著得罪，如随相中。
量是非。
四分云：安陀会长四肘，广二肘；郁多罗僧长五肘，广三肘；僧伽梨亦尔。然此下衣，极成窄小，当取通文。律言：量腹而食，度身而衣，取足而已。准此无定量，任时进不。
虽尔，亦须楷准。故十、祇中，各立三品之量。今准萨婆多中：三衣长五肘，广三肘；若极大者，长六肘，广三肘半；若极小者，长四肘，广二肘半者，并如法。若过若减，成受持，以可截续故；钵若过、减，不成受，不可截续故。若过量外应说净，不者犯舍堕。
五分：肘量长短不定。佛令随身分量，不必依肘。
条数多少。
所以唯只，如疏、钞中。
四分云从九条乃至十九条，五条十隔等。十诵云：若五、七、九、十一，若十五，若过。应割截作。萨婆多云：僧伽梨三品：九条、十一、十三是下品；十五、十七、十九名中品；二十一、二十三、二十五条名上品。
四分至十九条，云若复过是，亦应畜。今时有三十三条等，无正教制开。
圣迹记云：如来著十三条大衣。智论云，是粗布僧伽梨也。准此以为大准，随力办之。
堤数长短。
四分文不了。五条、七条，具明定量、长短，大衣准同。
婆论云：大衣下者两长一短，中者三长一短，上者四长一短，名如法作。若互增减，成受持，著用得罪。
所以须割截者。四分云：不为怨贼所剥。十诵：与外道异故。律中：沙门衣三种贱：一、刀贱，二、色贱，三、体贱。
重数多少。
四分等律云：不得细薄，大衣二重，余二衣并一重。此谓新者。若用故者，十诵云四重作大衣，二重作七条、五条等。
萨婆多云：若新大衣三重：一重新，二重故。余如十诵。故彼律云：若三重作大衣、坐具，若以新衣重缝，作时，吉；过限，堕；中间悔，摘却者，吉。
律中：粪扫衣，随意多作。
萨婆多云：重缝三衣，设有因缘，摘分持行，到于异处，名不离衣宿。若死者，前言本界内，后言应与看病人，以本是一衣，同受持故。律师云：后是定义。
作衣方法。
四分：大衣、七条，要割截，五条得褶叶。
僧祇：若作衣，余人相助。一日恐不成，应粗行急竟。受持后，更细刺。中含云：世尊亲为阿那律裁三衣，八百比丘同时为连合即成。四分：尼五日不成僧伽梨，得堕。比丘犯吉罗。
萨婆多：有缘得一端㲲，指作三衣，则不犯长。若少一衣五肘外，若少二衣十肘外，有长者，须说净。
四分：得缦衣，广、长足，若裁割作衣便少，令揲叶作。若作五纳衣。得上色碎段衣，亦得裁作五纳衣。
五分：若染缦衣作条，又缝叶著衣，或褶作衣叶，或半向上半向下作叶，一切吉罗。若以杂色线缝著衣上作条幅处，此是外道法，偷兰。
阿难奉教，为诸比丘作衣法：左条左靡，右条右靡，中条叶两向靡。若得衣不足，乃至一长一短作。若犹少者，听揲叶作。乃至不足，听作缦安多会。准此，本是大衣，少故。下例成之。受法正从二品，理须类用。十诵中有缦僧伽梨等。
僧祇：不得画作叶，对头缝之。应割截作叶。极广应四指，极狭如䵃麦；不得横叶相当。缝衣叶，后衣宣脱，应作马齿缝。衣上下破，应安缘。要须却刺。急时，如前分别。借俗人被作三衣中，先作净，安纽受持。
十诵：佛自教比丘施䩙纽法，前去缘四指施䩙，后去缘八指施纽，应如是作。准此以左肩上常以衣右角覆故。出鼻奈耶律。
十诵又云：却刺者，是佛所许，如法畜用。直缝不得，是世人衣。为异俗故，又防外道故。又云：以一尺二尺物补衣，皆应却刺。若直缝者，衣主命过，应摘此物与僧，及以与看病人。四分但云缝僧伽梨，准用十诵。
三千威仪云：三衣揲四角。十诵亦尔。四分，挽角令正安揲等，又云应安钩纽，肩上揲障垢腻处。
十诵：若粪扫衣比丘，以佛制不著割截衣入聚落，便补揲作钩栏，施缘。佛言：即当割截，上安揲，得成受持。十诵明文开著入。准此贫少衣服，定开入俗。
三、明受衣法。就中分二，对首、心念也。
初中。
四分但云三衣应受持。若疑，应舍已更受。有而不受吉罗，而无说文。昔有人依僧祇法者，彼护衣与四分不同。今依十诵。
若大衣中，随条数多少而有正、从两别：大衣正有十八品，从有六品；七条正有二品，从有二十二；五条正有三品，从有二十一。通合言之，七十二种三衣。缦通三处，合为一也。余如钞、疏中。
今先受法。
应前安陀会为始。此衣正有三品，谓割截、褶叶、揲叶也。
加法云：大德一心念！我比丘某甲，此衣安陀会五条衣受，一长一短割截衣持。亦云屈褶衣持、揲叶衣持。余同十诵。
若论从者。
大德一心念！我比丘某甲，此安多会二十五条衣受，四长一短割截衣持。
若缦衣者。十诵云：大德一心念！我比丘某甲，是缦僧伽梨，受持。
若中衣，云：大德一心念！我比丘某甲，此衣郁多罗僧七条衣受，两长一短割截衣持。
若上衣者，云：此僧伽梨若干条受，若干长若干短割截衣持。
上明三衣受竟。律制并须三说。彼律受戒前教言：我某甲，此衣僧伽梨，若干条受，若割截，若未割截，是衣持。三说。乃至安陀会亦尔。
萨婆多云五大色者不成受，则孝僧白布袈裟等非法。如是例之，多有黑、青、赤、黄四色，无多白者，正言如上不成。
今以凡情若受此，则一生无衣覆身，一死自负圣责，何虑无恶道分？悲哉！
次明舍法。
大德一心念！我比丘某甲，此僧伽梨是我三衣数，先受持，今舍。
余二衣同之。一时受，一时舍，越毗尼。
若尼受余二衣者。
十诵云：大姊一心念！我比丘尼某甲，是衣厥修罗受，长四肘广二肘半，是厥修罗衣持。三说。是衣覆肩衣，长四肘广二肘半，是覆肩衣持。三说。
僧祇云：当作衣覆肩，名覆肩衣，不者，越罪。雨衣、祇支，得提罪。尼祇支长佛四搩手，广二搩手。互减过，亦提。尼五衣者：覆肩衣，水浴衣，及三衣也。
二、明心念法。
五分：独住比丘，三衣中须有所换易，应具仪，手执衣，心生口言：我比丘某甲，此僧伽梨若干条，今舍。三说已，然后受所长之衣。亦如前威仪，云：我比丘某甲，此衣僧伽梨若干条受。余二衣同准。
四、杂料简分三。
初、明受舍是非者。
十诵云：借衣离宿，但忏堕罪，不得舍衣。
五分：诸比丘不舍先受持衣，更受余衣，成受。先三衣说净亦得。不舍故，吉罗。
善见：欲易三衣，无人可对，以手捉衣，自说名字者成；若不捉不说者不成。诸受持衣，虽被穿破，不失受。若上二衣，广边八指内，长边一搩手内穿，不失；余处穿如小指甲，失受，有横缕者不失。安陀会，广边四指内，长边一搩手内穿，不失；余处穿失，补竟受持。萨婆多：但使缘断则失受。
善见云：若施人、贼夺，若失、罢道、作沙弥，若舍，若离宿，并名失。四分中，若失想、道断、难缘等，失受。具有四碍，染、隔、情、界。失、不失，犯、不犯，并如随相及钞、疏。
萨婆多：三衣，虽不受持，过日无离衣罪；有坏威仪、缺衣二罪。若本说净，今作三衣，即失本净。又舍此衣已，更受余衣，前衣说净，不者犯长。
二、补治浣染者。
十诵云：以小段物补衣，若却刺者，不须说净、点净；若直缝者，段段须说。不者段段得二罪。毗尼母云：若长衣未满十日，未作净施，纳已作净，缝纳著衣上，得畜；若纳未净，缝已净衣著纳。此名衣和合净，通二种净法。
善见：若衣欲破未穿，或一条二条，先以物补，后割却故者，不失受。袈裟背处欲破，当转著两边，先合刺连相著，后以刀破开，然后却刺缘，不失受。袈裟若大，减却，若小，以物裨，皆不失受。若浣，增色、脱色、上色，皆不失受。
五分：衣若弊坏，听补治。以复线却刺，亦得直缝。
四分中：三衣坏，听著纳。重线编边，随孔大小方圆补。不得孔大以小物补，令缩小。应及孔大小广二指大补治。应须桄张治之。律令早补，宜同善见。多论：不问大小，缘不断者不失。此言通漫，两用无损。
四分云：缝衣患曲，以赭色土絣治。
十诵云：衣服恒须净洁如法。不尔则人、非人诃。
第三、受用擎举。
十诵：护三衣如自皮，钵如眼目。著大衣者，不得摙木石土草、扫地、敷卧具坐具等，不得脚蹑、敷坐卧上、衬身著。
若入聚落，不得曳衣。去村远揲著肩上。近村有池汪水，洗手脚已，若无者，取草木拭尘土，然后著衣纽而入。若逢奔车逸马，当在上风避。若有泥、棘、道迮者，不得揩突。门小侧身，下者曲身。
治禅病经忏重罪者，脱僧伽梨，著安陀会，供僧苦役，乃至扫塔、除粪。经八百日满已，著僧伽梨入塔观像等。
十诵：所行之处，与衣钵俱，无所顾恋，犹如飞鸟。若不持三衣入聚落俗人处，犯罪。僧祇亦云：比丘三衣钵、尼五衣钵须常随身，违者出界结罪，除病；当敬三衣如塔想。
五分：三衣谨护，如身薄皮，常须随身。如鸟毛羽，飞走相随。四分：行则知时，非时不行。所行之处，与衣钵俱，犹如飞鸟，羽翮相随。诸部并制随身。今时但护离宿，不应教矣。
明了论：受功德衣，著一披一，得入聚落，留一衣。四分·衣法中：有五缘留僧伽梨：若有恐怖若疑怖；二、若雨，若疑当雨；三、经营僧伽梨；四、若浣染；五、若深藏举。入聚落必须著割截衣。
十诵：若纳衣施钩阑，当割截入村聚。僧祇：得借著大衣入俗。五百问云：不能著大衣入聚落，但持著肩上行者，不犯。
僧祇：若著脱三衣，必须取衣近身，然后脱著之。不得脱园中衣，著一内衣，求入聚落衣。应先求入聚落衣自近，脱园中衣举已，然后著入聚落衣。从聚落出已，应取园中衣自近，抖擞入聚落衣著常处，后著园中衣。著内衣法。不得脱入聚落内衣已，方求觅园中内衣。脱园中内衣，著入聚落内衣亦尔。亦不得先著入聚落内衣，于下挽出园中内衣。先著园中内衣，不得挽聚落内衣出。应从一边著，一边出之，不著者擗揲举之。
因风吹衣落，制入聚者必带纽行。若无，用针缀。无针者下至手捉。若衣无纽，随入家家得越心悔；有而不著，越毗尼。披衣时当通肩披著，纽齐两角。左手捉时，不得手中出角头如羊耳。
五分亦得四揲大衣枕之，中含多处文云枕大衣，卧七条中，婆沙中亦尔。
三千威仪经：不著泥洹僧，不得著僧祇支。如是重重，乃至最上著僧伽梨。
五分律云：比丘反著衣入村，人见不喜，诃云：与不割截衣无异。世尊诃责结罪。若出村入村，为草木钩衣破裂，风雨尘土污坌入叶中，日暴坏色鸟污者，听为护衣故，聚落外反著之。若衣下易坏，听颠倒著，衣上下安钩纽及带。雨时不应倒著。四分反著衣同之。
舍利弗问经初听偏袒者，谓执事恭敬故；后听通肩披衣，示福田相故。律中，至佛前、上座前方偏袒也。经中，通肩披衣，五百世中入铁甲地狱。
三千威仪：若无塔寺，无比丘僧，有盗贼处，国君不乐道，到彼国不著三衣者，得；若三衣在下，身在高处坐，不得。
决正二部律论：著大衣者，入村见师僧、上座、别人，不得礼。
三千威仪云：著三衣，不得向佛塔、上座、三师，亦莫背；不得口衔及两手奋。鼻奈耶云：不得垂三衣前角。注云：不挑著肩上，而垂臂肘前。
五百问云：无中衣时，得著大衣上讲、礼拜。小衣不近身、净洁者，无七条者，五条亦得入众食、礼拜等。不著三衣受食，犯堕。借人三衣著，不得出界经宿，界内不限日数。十诵亦云：不著袈裟食者，得罪。不云三衣。
五分，得新衣，令有德人暂著，得福。僧祇，得乞小片衣与俗人禳灾。杂含，佛令取阿难郁多罗僧，与婆四吒女著。贤愚经，师子敬著袈裟人，故成佛。
二、明作法摄衣界。
其自然摄衣界十五种不同，如随相中。此但明加羯磨者，大义如钞、别疏。
今略明之。一切大界，凡有三种。若界大，无伽蓝，但有住舍，此须结之。谓僧院外势分内，得护衣；势外界内，不免失衣。二、界与伽蓝等，及界小于伽蓝，此二不须结：结竟，院外势分内，反成失衣故也。
诸家立法不同，有立无村结法者。今解：不问有无，并须结之，以结除其妨难故。若有村者，现除悬结。若无村者，现结悬除。以先结成故。直由染碍、情碍、隔碍、界碍故失衣，不由村来去便令衣界增减也。
此是定义。五分等律明文，任情量取。萨婆多中，所以除者，五义：一、聚落不定，衣界是定；二、为除诽谤；为除斗诤；为护梵行等。四分中，初结衣界，界有村住，后因有事，方言除之。
加法。
大德僧听！此处同一住处，同一说戒。若僧时到，僧忍听。结不失衣界，除村、村外界。白如是。
大德僧听！此处同一住处，同一说戒，今僧结不失衣界，除村、村外界。谁诸长老忍僧于此处同一住处，同一说戒，结不失衣界，除村、村外界者默然，谁不忍者说。
僧已忍此处同一住处，同一说戒，结不失衣界，除村、村外界竟。僧忍默然故，是事如是持。
解衣界法。
文云：大德僧听！此住处同一住处，同一说戒。若僧时到，僧忍听。今解不失衣界。白如是。
大德僧听！此住处同一住处，同一说戒，解不失衣界。谁诸长老忍僧同一住处，同一说戒，解不失衣界者默然，谁不忍者说。
僧已忍同一住处，同一说戒，解不失衣界竟。僧忍默然故，是事如是持。
二、明坐具者。
四分：为身，为衣，为卧具，故制。长佛二搩手，广一搩手半。广长更增半搩手。
诸部论搩不定。今依五分，佛一搩手长二尺。准唐尺者，则一尺六寸七分强。此用二尺为搩手，准姬周尺也。此通阴阳，诸国常准不改。但随流俗，则不定量。明了论云人长八尺，佛则倍之，丈六是也。
十诵云：新者二重，故者四重。伽论亦同。僧祇云：不得趣尔厌课，持小故㲲作敷具。当二重作，若钦跋罗一重，劫贝二重。不得屈头量，缩量，水洒量，欲令干已长大者，成便犯堕，受用越毗尼。鼻奈耶云：新尼师坛，故者缘四边，以乱其色。若作者，应安缘。
五分：须揲四角，不揲则已。四分云：若减量作，若叠作两重，并得。
十诵：不应受单尼师坛。离宿，吉罗。摩得伽云：离宿不须舍堕，非佛制故。亦不应离宿。
僧祇云：更增者，二重、三重，对头却刺；互减互过，皆波逸提。诸律增者，于缘外增之。
四分·七百结集中，得畜不截坐具。准益缕之相，不截不犯；过量坐具，不截而畜，亦应无罪。此应久废，今往往重兴，则用跋阇妄法也。十诵作不益缕边尼师坛净，伽论言不接头者，堕。
如法者，准初量已，截断，施缘。若坐时，膝在地上者，依增量一头一边接裨之。此是定教正文。
萨婆多：佛在时，比丘不卧者多，故小。后开益缕际，从织边，唯一头更益一搩手。令比丘卧僧卧具。
四分明坐具法异。不须用之，但用增法。
僧祇：坐具者，此是随坐衣，不得净施及取薪草、盛巨磨，唯得敷坐。善见云：须受持，不合净施。不出其文。义加云：大德一心念！我比丘某甲，此尼师坛应量作，今受持。三说。若破坏，须换易者，当舍之。文同受法，改下云今舍也。
僧祇：得敷坐。在道行，得长叠、中叠，著衣囊上，左肩上担。若至坐处，当敷而坐。若置本处，当中掩之，后徐舒而坐。凡坐法，应先手按，然后乃坐。贤愚经：舍利弗以尼师坛著左肩上，入众，降邪道。鼻奈耶多文，著肩上，入山坐禅。今在左臂，定是非法。
三、漉水袋法。
物虽轻小，所为极大，出家慈济，厥意在此。今上品高行，尚饮用虫水，况诸不肖，焉可言哉！故律中，为重虫命，偏制饮用二戒。由事常现有，用者多、数故也。余缘如随相中。今故抽现重明，准佛意也。
萨婆多：欲作住处，先看水中有虫不。有者，作余井；犹有，舍去。凡用水法，应清净者，如法漉水置一器中，足一日用。取上细㲲一肘作囊，令持戒审悉者漉水竟，著净器中。向日谛视看，故有者，如前说。
僧祇：虫太细者，三重漉囊；犹有虫者，更造井；谛视有虫者，舍去。
四分：作漉水袋如杓形，若三角；若作宏椁，若作漉瓶。若患细虫出，听安沙囊中，漉讫还著水中。不得无漉袋行半由旬；无者，以僧伽梨角漉。
此国多用绢作者。余亲取已漉竟，水内黑色器中，微小细虫无数，同水尘量。故涅槃有言：尘耶？虫耶？此言信也。后取致练作袋，漉之方尽。故明此者，由生命处重，无益自他，性戒无忏，终须酬报。
今不肖之夫，见执漉袋者，言律学唯在于漉袋。然不知所为处深，损生妨道者，犹不畜漉袋，纵畜而不用，虽用而不泻虫，虽泻而损虫命。且在杀生一戒，尚不能遵奉，余之威仪、见、命，常没其中。
二、明听门分四：初、百一诸长，二、粪扫衣，三、檀越施，四、亡人物。
初中分二：谓百一供身，令受持之；长物及余，令说净畜。
初中。
萨婆多云：百一物各得畜一。百一之外，皆是长物。若似宝，入百一物数，不须说净。余者，一切器与非器，一外皆应作净。
僧祇：我弟子著三衣足遮寒苦。若性不忍寒者，弊故衣随意重著。五分云：三衣、儭身衣、被衣、雨浴衣、覆疮衣、蚊厨、敷经行处衣、障壁虱衣、单覆衣、护髀、护踝、护腨、护头衣、拭身巾、拭手巾、拭面巾、针线囊、钵囊、革屣囊，如此诸衣，若似衣，皆应受持。下文听畜针三口。
十诵：诸如法所用衣，僧祇支、泥洹僧，是衣名作波利迦罗衣。云何受？应言：是波利迦罗衣，我受用故。
善见：三衣、雨衣、尼师坛等，皆须受持，不合说净。虽穿破不失受。应道其名字。手巾得畜二，杂衣随多少，余衣唯得受持一，不得多。
十诵，七种衣不作净施：三衣、坐具、雨衣、覆疮衣六，七、及百一供身具。
萨婆多云：百一物中，三衣、钵必须受持。自外若受则可，不受无过。沙弥畜上下二衣，并畜泥洹僧、僧竭支、富罗，随身所著，各得畜一。自外一切，尽是长财。除钱、谷米，一切长衣，十日内同大僧法，唯舍作吉罗悔为异。
次明长衣法分二：初明长相，后开说净。
初中。鼻奈耶云：长衣者，一日成故。
僧祇支法。
四分：应系僧祇支入聚落，若安带，若缝之。得上狭下广衣，当用作僧祇支。
十诵：因入聚落露胸臆，著僧祇支。风吹落，应著带，不者，吉罗。五分：不著祇支入聚落，吉罗。
僧祇：祇支、覆肩衣，长四肘，广二肘，如是受持。
涅槃僧法。
僧祇：佛于僧前自著内衣，教诸比丘，因制戒。
十诵：作时，著小泥洹僧。三千云：泥洹著法：一、不持下著上；二、使四边等；三、襞头近左面；四、结带于右面；五、当三绕，不垂两头。余法如彼。五百问云：大寒，得系著脚。
四分：不得反褶著，以白衣家解露故。应作带著。不得以上色若锦及白作，应作袈裟色。广三指，绕腰三周。若得已成者，当二三四条之。若乱，缝合。短者，绳续。若细软速破，作玦㺲。今吴蜀之僧，多有用此著裙者。
十诵、五分：作时，取衣从后歧间过，褶著前。著下衣法，左掩其上，两边两褶，当后两褶。
十诵云：泥洹僧破，应权作俱修罗。若软体比丘揩腨破，下开五寸许，应受之。
五分：有著俱修罗衣者，俗人诃言：何异我等著贯头衣？便不许著之。安陀会坏，听权缝合作暂著。
今时有著偏袒、褡膊、方裙、诸裙、臂衣、腨衣等，并无正文可依。
十诵：五大色衣，一切毛衣、偏袖衣、复衣，一切毡衣，一切贯头衣、两袖衣，一切囊衣，一切衫、裤、裈，白衣衣服，不得著。著得突吉罗。
四分：不得著袄、褶、裤、行縢、手衣、草衣、皮衣、皮帽、树皮衣、树叶衣、珠璎珞衣、鸟毛衣、牛马毛衣。如是诸衣，并不合著。汝等痴人，避我所制，更作余事。自今已去，一切白衣、外道衣，并不得著。若著，如法治。
中阿含云：我说一切衣服、饮食、床榻、园林、人民，得畜不得畜者，皆不定。若畜便增长善法，我说得畜，反此不得。
四分：众僧得种种衣，开畜。比丘须者借著。若处所坏，得移余处；若本所还立，当依旧安置。若著僧衣，当好爱护，勿令污泥，不得上厕。
五分：为僧作时，得著僧衣。不得儭身；作竟，浣举。
四分：因开著檀越施衣故，瓶沙王送所著贵价衣，及贵价氍毹。佛令广三肘、长五肘、毛长三指者，应净施畜，余广大长毛者不得。若大价衣在地，不得在上行。十诵：得坐绫罗锦绮上。不得行。五分：绣锦褥敷者，吉罗。
四分：给住房比丘中，开与坐褥、卧褥、地敷、儭体衣、毡被、三衣、房衣、诸药等。若故不住者，沙门一切所须皆与。又云：寒雪月患寒，听著复贮衣。又开钵囊、革屣囊、针筒、禅带、腰带、帽、拭脚巾、摄热巾、裹革屣巾等，及拭面巾、拭身巾、扪泪巾。凡寄衣白衣舍，必须染坏色作沙门衣法。
五分：借俗人衣，不还则已。
四分：不得皮上坐，除边方。得上色染衣，上色锦衣，不得畜；坏色得畜。得畜蚊厨。不得畜皮帽。若患疮，得畜覆疮衣。无者，僧中取，将出外亦得；疮差，送本处。
中含：阿难得王贵衣，令佛蹈已，然后自用，令施主得大福。
四分边方比丘曲开五事：一、持律五人受大戒；二、著重革屣；三、数数洗浴；四、敷羺羊皮、白羊皮、鹿皮为卧具；五、听比丘得衣入手数满十日。
律云：东方有国名白木条，已外便听。
律云：不得畜师子、虎、豹、狚皮，野狐及余不净可恶等皮。又不得在高大床上，若独坐绳床、木床、牙床，覆以马皮、象皮、锦褥、杂色卧具、氍毹，若用狚毛贮褥等，并不得坐。唯白衣舍无余床褥可坐者开，除宝床。不得乞生皮。若汲水绳断，听用皮作索。若户绳坏，听用皮作。若户枢不转，若坏，听以皮治裹之。若以皮作腰带、禅带、皮器，并不得。若作帐轩，不得。道行患热，以衣为覆障。
三千云：当畜善助，谓禅带也。广一尺，长八尺，头有钩，三重，用熟韦。余法如彼，应私屏处著之。寒雪国须袜，听从非亲俗人乞作，不得余用。
毗尼母：寒处听著俗人靴。
五分：作𩍓太深，听齐踝上。比丘作靴，如靴法不得。若余国著富罗，若履，更有所著，随意著之。
毗尼母云：所以脱革屣绕佛行者，以生俗人呵，言起慢心故。五百问云：净洁靴鞋履，得著礼拜。
五分：得新履，令净人著七步。
四分：听为护身，护衣，护卧具故，在寺内著一重革屣。若穿坏，以树皮若皮补，以筋，以毛，以皮为缕线缝之。
若得生皮，听自柔治，若使人柔竟，裁作一重革屣。不得著入聚落。文中：因在道，在聚落，脱革屣、偏袒有废，佛言：若有所取与，随时。
又不得用杂色皮，若持绢布作革屣带，若编边。若青、黄、赤、白色等作革屣等，并不合用。若得锦色革屣，坏色已听畜。若以芒草等作革屣，亦不得。若在寺内，听著蒲革屣，若破，以皮著底。不得畜四种宝屐。若木屐，开上大小便厕屐、洗足屐也。以外一切屐不得畜。
二、明作净施法六门：
制说意，三施主差别，开说进不，说之法用，辨施主存亡所以，明失法不同。
初中。
萨婆多：问曰：此净施法真耶，假耶？
答：一切九十六种外道无净施法。佛大慈悲方便力故，教令净施。是方便施，非真施也。令诸弟子得畜长财而不犯戒。
问：佛何以不直令畜长财，而强与结戒，设此方便？
答：佛法以少欲为本，是故结戒制令不畜。而众生根性不同，悟入各异。如昔一时开七宝房舍，比丘入中，便证圣道。所以随其机报，先制后开。
何故开十日？
答：佛知法相，不缓不急，正开十日。使筹量布施人，缝治作衣及说净法。	
母云：若放逸不说净者，以恶心故，不满十日，皆犯舍堕。
地持中，菩萨法亦有净施法。涅槃亦尔。
简施主法。就中衣、药、钵、宝、谷米等，并须施主。
前明上三施主。
僧祇云：五众得作。善见云：展转者，五众中，随得一人作施主。真实者，至一比丘所。不言对沙弥也。
五分云：五人不应作：一、不相识，二、未相谙悉，三、未相狎习，四、非亲友同师，五、非时类。复有四人：一、不能赞叹人，二、不与人好名称，三、应净施五众，四、不得与白衣。义准，前五真实净主，后四展转净主。
十诵：不得称二三人作净，应与一人。若将他净施物不还，应索取。不得者，强夺取，语言：佛有教，为清净故与汝，汝今将去，已犯吉罗。自今已去，说净者应筹量与一好人。
萨婆多：求持戒、多闻、有德者而作。除恶邪、四重、得戒沙弥、聋盲哑瞎、颠狂心，行别住、六夜五法人等。为令清净作证明，不生斗诤。如上等人，则不如法。非此人者，用为施主。后得物已，于一比丘边，称施主名而说净。
钱、宝、谷米等，并以俗人为净主。涅槃云：虽听受畜，要须净施笃信檀越。萨婆多云先求知法白衣等，如后所说。
请法听不。
先明须请。
萨婆多云：应求多闻人等。若死、往他国者，更求清净者作。欲令作证明，则名如法，故知对面请也。乃至钱宝，亦言语令知比丘法，今以檀越为净主。此明文开请。
次明似不须请。
五分云：于五众中随意与之。
请法。应具仪至大德所，前告本意，许可已，然后说言：
大德一心念！我比丘某甲，今请大德为衣、药、钵展转净施主，愿大德为我作衣、药、钵展转净施主，慈悯故。三请。若至尼所，告云：我今请比丘尼为展转净施主，幸愿为之。
真实净者。
文云：大德一心念！今请大德为衣、药、钵真实净施主，愿大德为我作真实净施主，慈悯故。
宝施主者。
多论云：先求知法白衣语之，若不知者，告令解之。至彼所云：比丘之法，不得畜钱宝、金银、谷米等。今以檀越为净施主，后得钱宝，尽施檀越。
次明合说进不。萨婆多云：钱宝、谷米，并同长衣十日说净。涅槃经云云。
明作净法。
五分：独住比丘心念说者。具仪捉衣心生口言：我此长衣净施某甲，从彼取用。得至十一日。复如前威仪口言：我此长衣，从某甲取还。得至十日。复如初说：净施与某甲，从彼取用。如是舍故受新，十日一易。
僧祇：心念说净，亦成犯吉：内心说净而口不言，是名非法净，越。若口说者，无罪。
律中舍故受新，十日一易，应是不说净者。
对面展转者。
至一比丘所，具仪，手捉衣，口云：
大德一心念！此是某甲长衣未作净，为净故施与大德，为展转净故。
言：大德一心念！汝有此长衣未作净，为净故与我，我今受之。
答言：施与某甲。
大德一心念！汝有是长衣未作净，为净故施与我，我今受之。汝与某甲是衣，某甲已有。汝为某甲故善护持，著用随因缘。
外三律。由前对面作净而生诤竞，因制不得对面使知。又施主后知，恐犯长，佛言：不应语令知，别处说之。
善见：对面净者。并缚相著，至一比丘所，胡跪言：我有此长衣，为净故，我今施汝。正得赏护，不得用。云何得用？若云：此是我衣，随长老用。若尔者得用。若正作法者，同前仪式：大德一心念！我某甲有此长衣未作净，为净故舍与大德，为真实净故。
二净成就者。
善见：言施与大德舍与大德与大德等，并成；若言愿大德受此衣等，不成与。真实受者，言我取我受者成，若云我当取欲取等不成受。一说成，不须三遍。
五分漫标说者。具仪至比丘所云：长老一心念！我比丘某甲，此长财于长老边作净施。彼应问言：长老，此衣于我边净施，我持与谁？答言：于五众中随意与之。彼即语言：我今与某甲。若须，从彼取用，好爱护之。又云：革屣令净人著净。
钱宝净法者。
律云：当持至可信优婆塞若守园人所，告云：此是我所不应，汝当知之。
文中不云令净人持，应须使俗人令知是物。
准僧祇，不信俗人使在前行，至净主所，如前作法。若彼净人得净物来者，应受持之。
余有进不，随相三十中广明。
存亡进不。
僧祇：齐三由旬，知其存亡。五分：知其在世、在道以不。萨婆多：施主若死，若入异国，更求净主等。四分无文，随意采用。
然净施主法，必准论、律，名行高尚者，令远近通知。若泛尔恒人，同寺便成失法。
作法失不之义。
僧祇：沙弥边作净，若受具，称无岁比丘。若死者，得停十日，更须说净。若不知施主存亡，便失净法，不得过十日。
萨婆多：施主若死，更求净主。除钱宝、谷米，一切长财，尽五众边作净。
十诵：若净施主是弟子，被师呵责者，不得作净，应更净施余人。施主若死，亦须更觅。施主亡者，物不入僧。以财属他别人，假名施也。
善见：若因净施，方便藏匿不还，计直犯罪。
僧祇：若衣多，忘不识，应取一切衣集著一处，当舍言：我此衣净施与某甲，我今还舍。应更说之。
四分：若忘者更说。论开忘后十日。
萨婆多：若说净财宝，及以衣财，若人贷之，后时宝还宝，钱还钱，乃至衣财相当者，不须说净。若还不相似物，更须说净。
毗尼母：若衣已说净及点净，纳未二净者，缝衣著纳，是名衣和合净。五正色并上色锦，虽和合，不成。若先以正、不正色染，后以余色及正色染，是名色和合，得畜。余广如随相中。
二、粪扫衣。
制著意。此乃世人所弃，无复任用，义同粪扫。
论云：一、体是贱物，离自贪著；二、不为王贼所贪；常得资身长道，又少欲省事，须济形苦。故上士著之。
十住婆沙云：著粪扫衣十种利：一、不以衣故，与在家者和合；二、不以衣故，现乞衣相；三、亦不方便说得衣相；四、不以衣故，四方非法求索；五、若不得衣，亦不忧；六、得亦不喜；七、贱物易得，无有过患；八、顺行初受四依法；九、入粗衣数中；十、不为人所贪夺。
言衣体者。
四分十种：谓牛嚼衣、鼠啮衣、火烧衣、月水衣、产妇衣，若神庙中衣为鸟衔风吹离处者得取，及冢间衣、求愿衣、往还衣。如上是也。不问新净，上色不得直用，须作袈裟色受持。
又不得取未坏死人衣。若冢间得锦文卧毡、褥枕、氍氀、独坐床，唯除皮绳、发绳，余者应畜。又得辇盖、步挽车、水瓶、澡罐、杖、扇、䦆、钩、刀、锁，亦得畜。得钱，打破自持作铜用。取粪扫物时，本无共要，往冢取衣，不得遥占云是我许，随先至者得。不得取神庙中衣。
比多有上品行人，入诸神庙，剥脱形像衣服，收束幡盖缯帛。佛制不为，理有深致。若痴而辄取，犯于盗罪。必知而为之，不无相恼，致有避神主面藏身劫夺者，是重波罗夷。如随相中。
十诵：取未坏死人衣，得偷兰。善见：死尸有小疮如针头，皮未断，令俗人取。十诵：四种粪扫：一、冢间裹死人；二、裹死人已，持来施比丘者；三、无主衣；四、土衣，谓巷陌若冢间有弃弊物者。
四分：得粪扫衣，浣染，四角头点作净畜。若得贵价革屣，虽重开畜，佛言以是粪扫故。
三、檀越施衣有二，谓时、非时也。
言时施者。谓夏竟，无迦絺那衣一月，有衣五月，是佛饶益诸比丘五利赏劳之时，故名时施。唯局前安居人。
言非时施者。谓一年之月，无简冬夏，有缘即施，不问时节，故曰非时施也。
今次开位，则有四别。
就时施中分二。
初、时现前者。施主将衣物至安居处，数安居人多少，各分衣物是也。不须羯磨，直尔分之。
四种定故。一、时定，同是七月十六日。若夏未满，受衣得罪。二、处定，同此界内前安居人。三、人定，非外界者，现前同住。四、法定，皆直数人，相参堕筹分。
四分：不得异处安居，异处受衣。乃至安居未竟，亦不得乞衣受衣。又云：僧得安居衣，破为二部，令数人多少分。又云：以三衣施佛，诸比丘人与两端㲲，为安居故。若留夏食而分者，佛言：食随施主意，不应分。
二、时僧得施者。谓施主布施，该通一化安居之人，是僧皆得，故曰僧得。作法之时，须僧羯磨。
律云：得夏衣未分便行，后分夏衣，忘不留行者分。佛言：成分。又云：若一比丘安居，大得僧夏衣，应心念口言受之。若时中不分，流入八月十六日非时分者，即作非时僧得施法。以前安居移至他方，不得衣分，佛罚诸住人，还使通分。
僧祇云：若安居时衣，沙弥持戒，能作净，得比丘意，随意与。
五分：难事破安居，得受安居衣施，住日多处取。
非时中亦二。
初、非时现前者。
施主召僧至宅、就寺设供，数人多少，随物而施。律云：造池，造井，施缕等，因而施物。又云：诸檀越大送好衣与诸比丘。佛令数人多少，若十人为十分，乃至百人为百分。好恶相参，令不见者掷筹。若大价不可分者，听裁破分，应以刀截衣。
十诵：若时、非时僧施，乃至亡人衣，一切布施物。沙弥若立若坐，檀越次第自布施多少，属沙弥。若檀越不分别，分作四分，三分与比丘，第四分与下三众。
五分一比丘分与三沙弥亦同。僧祇：若沙弥得意者，等与，若半等。四分、五分，但是僧得施，下至净人，皆受其分。
次非时僧得施者。
谓施主运心周普，通该三时，不局一界。将物至寺，或在俗家，召僧鸣钟，以财用施，便羯磨断之，如分亡人轻物法。
律云：有住处现前僧大得衣物、可分之分物，时有客比丘数数来，分衣疲极。佛令差一人白二羯磨分。
二部互正。亦有四种法。
四分、十诵：若施比丘僧，乃至无一沙弥；若施尼僧，乃至无一沙弥尼：如是五众互取就寺，不简僧尼等别，皆僧得现前，同合受故。
五百问云：有人施僧物后，更比丘来，及在座，打槌应得，不打不合。若有余䞋物，本道人已去，后人应问。若当来，不合。若永不来，咒愿取。若或来，不得取，犯舍堕。知死而取，犯弃，僧物故。
四、明亡五众物。
既财是小人所利，非大士所怀。然出家济远，经劳涉乐，俗誉非慕，唯存出道者，则萧然世表，尘染不拘；而情性未融、素非清洁者，唯利是亲，全无道志。然上下二士，并预法流：上达立法以济器，下达受法而随怀。俱须两顺佛法，用通一道净行。
然亡僧衣物，处断多途，并谓指南，俱呈至说。但由教有轻重，机悟浅深，如序所明，其例有六。至论决断，每有迟疑。临事详之，在于轻重。
今既事务繁杂，非诸门无以别之。且张十门，用开进不：一、制入僧，余处不得；二、对亡者分法不同；三、同活、共财不同；四、嘱授是非；五、负债还不；六、定物重轻；七、具德赏劳；八、分物时节；九、正加分法；十、杂明受物。
初门，制意者。所以五众亡后，皆入僧者。
生则依三宝出家，而物不入佛、法，以出家六和，同遵出要，身行所为，莫不为僧法所摄。故人施佛、法，比丘无分。若施僧者，依位受之。
亦不属俗，非福田故。僧祇：阿若憍陈如空林中入涅槃，牧牛人送衣物与王。王即评直五钱，依法断还沙门，乃至佛言属僧。十诵：跋难陀死，衣物直四十万两金，国王刹利种及诸亲里各欲收取。佛言：王赐诸臣，比丘不得；乃至亲里集会，不见唤及。僧家财法并同，俗人不合，此属僧物。
二、对人死分法不同，十种断别。
一者，粪扫取。如五分：界内，水漂死人，衣挂树枝，随见者取之。
二、入当时现前僧。如十诵：学悔沙弥死，被摈比丘死，守戒比丘死，随更互直取。
三、入同见僧。如四分：邪、正二部，各执是非，其人中道死、至彼死，皆同见自分。
四、入功能僧。如四分：被举比丘死，衣物入同羯磨举僧。
五、入二部僧。如五分独住比丘死，萨婆多二界中间死，四分无住处，白衣家死，五众先来者得。
六、入面所向处僧。如多论，二界中间，随面向处僧应取。
七、入和尚。僧祇中，沙弥死，衣物入师和尚等。谓令和尚分别财体，以师物自入，沙弥物入僧。
八、入所亲白衣。萨婆多：灭摈比丘死，将衣钵付生缘。
九、随所在处得。如十诵：有比丘持衣寄阿难，三处共争，谓能寄人、所寄者、寄物处。佛言：属阿难处僧，界内现前僧应分。以寄人不寄处故。
上来九种，直尔分之。第十、一和清众死，方入羯磨。
三、同活共财不同。
若师本意正与弟子衣食，不共同活。已与者，得。未与者，师亡已后，悉皆入僧。实非同生，假冒取僧物者，犯重。
若师本契，所有财物，决心同分，看如儿想，终无分隔。此若互死，任情多少，随身服用一切入僧。
若师徒共契，财物共有，各别当分；且在一处，别活、返道，悉共半分：是名共活。若分其物，准俗制道：已著之衣服、已用之器物，各属随身，并未须分；余有长财，依式分半。
若不同活，又非共财，妄言取分，能所俱犯。重则犯重，轻则偷兰。善生经中，亦有两断，并据轻物。
四、嘱授是非。四句分之：嘱授善恶；人物差别；重单嘱授；成不之相。
初中有四。
一、嘱授善者。自知昔来非法储积，唯结不善，今若命终，无一随者。不如破著舍贪，顺本初受，便决誓愿，以财付他。生福上处，故是善也。
二、不善者。恐此财物死后僧得，悭贪俗态，妄授白衣，谓言胜善。此嘱非善。
三、不嘱善者。若病笃之时，唯存出道，于此身中空无无漏，以此恨叹。常知伪财本非真要，纵有劝嘱，便在爱增。但论前业福道，此财佛已诚断。如此而终，不嘱亦善。
四、不嘱不善。谓前心欲舍，后便悭覆，展转互生不能自决，遂便舍命。是不善也。五百问中，比丘爱铜碗事及悭衣事，如随相说。
二、差别者。
人物俱现，是嘱是授。奴婢、田宅、车牛、庄园等重物，及轻物不可转者，名嘱。可付与，如绢匹、衣服、宝物等，是授。人物互现，或俱不现，是嘱非授。以人在他邦，余物别处等。非嘱授者，任僧准式，如前说也。
三、重嘱授相。
僧祇：嘱与众多人，最后人得；授与众多人，在前者得。
准此决犯。如决心与他，自言先出或对人陈，随一许竟，后便差损，理是他财；因不付他，或转余施，财主犯重。善生云：先许他一衣，后便余大德来，转以施之，是得偷罪。明了论：决心舍已不犯长。
四、成不相者。
凡言嘱授，正是舍财相应心。要必决与生福胜处，定无变悔，皆悉成就。若云此物死后与我作墓，买棺椁、碑碣，作像，写经，供僧等事，并不成就。以未死是物主，定不自分；死后更有主来，处断不依前法。
若犯王法，知明日、晚间必死，今日、中前随时并成，由未死前心决成主。若以财物令人造像，施僧斋供，使我眼见，因即命终者成。若言死后，同前浮漫。
故诸部明示。四分云：若临终时，嘱物与佛、法、僧，若我死后与等，佛言一切属僧。十诵大同，唯三衣六物不应自处分。僧祇：若未付财，或得已不作净，还置病人边，并不成；若作净已置边者得；若言我死当与，若差即舍，并不成。五分：若生时已与人，而未持去，僧应白二与之。
五、负债进不者。
先以义分。
若佛、法、别人负亡人物，亡人负佛、法、别人物，并含轻重者。有则相当还，无则交络还。以并收入，须依本物，重则入常住，轻入现前僧。若先负轻物，今追得重，还须卖取轻物，依法分之。若本负重还轻者，入常住僧中，不同共僧之法。
若常住僧负亡者重物，不须索取。若负轻物，追入现前僧；得重物还者，依前易取轻物分之；若全无可得者便止。
十诵云：若比丘生时负三宝物，应归。若三宝贷比丘物，索取入现前僧。乃至四方、现前、客旧比丘等亦同上。若赊酒不还便死，取衣钵还。若无者，取僧物偿，恐出诸比丘恶名声故。若先与他衣价，死时还索取。取他衣未与价，若死还本衣，无者卖衣钵还。又债息异处有五句：一、衣钵寄在余处，身在余处死，随物处僧得；二、负债处、死处，负债处僧得；三、死处、出息处、保任处，保任处僧得；四、死处、质物处、取钱处，质物处僧得；五、死处、取钱处、执券书处，执券处僧得。
此中文犹不了。若息物在俗边，索未得者，可准十诵依券征取。若物在僧边者，亡后随物处僧得，终不得以券书故，摄他异界僧物。如初句断，以彼此俱僧故。若论重物，亦不得取，以不听移此僧物而送彼僧，除羯磨法。若负物在俗，同无住处，五众先来者得，重物随见者送寺。若多人所知，共争不决者，如十诵五断，或同前人、处二寄断。
毗尼母：若有生息物在外，遣寺内僧祇净人推求取之，入此寺常住僧。
五百问云：比丘借人物，前人死，要须白僧，得取本物，不白而取得罪。若僧不与强取，或僧知而不还，自他俱犯。
祇云：若索债者，当看前人持戒可信者与，不可信者不应与；若有可信人证明者应与，不信证者不应与。
六、定轻重者。
然此亡物，诸部未融，随情难信。理须随本受体，何律受戒，即以此律而定重轻。若亡人不忆，看病者未知，则随别住何部行事，即以此部处断是非。不得自垢心行，妄兴与夺。实从四分而受，当寺行之，便随贪欲多判轻物入僧，便准十诵：此由贪故犯，非由教是罪。
今于断割之前，预须总位。然随持律六种不同，如序中列，及论附事，三阶处决。
一者，唯用四分一律。有则依文而用，无则不取外宗。故律中十三章门，判物皆尽，唯有重轻二别。
若决判者，一切衣、钵、坐具、盛衣贮器、针筒、俱夜罗器、氍氀应量、剃刀等物，入轻。余者，一切器物之中不列名者，并判入重。若有道俗衣服者入轻。准氍氀量，过则入重。
此一家正断，亦无与二，不可抑夺。
二者，四分先准，诸部类分，义决有无，旁出轻重。
初略分三。
一、佛所制畜。如六物等，资道要务，一向入轻。
二、制不听畜。如田园、奴婢、畜生、金、宝、谷、米、船、乘等，妨道中最，不许自营，准判入重。
三、佛开听中，义含轻重。如长衣、百一，及以器物随身众具，以物乃妨、长，容得济形资道，此则判有不同。今且依钞者一意，位分三别。
一者，性重。如一切铜、铁、木、石、盆、瓶、釜、镬、车舆器物，以体是重物，不堪随道，准判入重。
二、性轻者。百一众具，可得随身，布、绢莫问多少，准判入轻。
三、从用轻重者。或事重用轻，如剃刀、函石、盛衣贮器及以针筒、铜碗、匙、箸、键𨩲等器入轻；或事轻用重，如大小帐盖、行障、枕扇、毡褥、床席、俗人衣服，并是妨碍，入重而断。
但以教网具周，必须文显。然又聚类七种分之。后必有事，依门自判。
十诵：病人死，看病者取其衣物，浣洗暴卷襞，徐担入众。毗尼母云：并取衣物在僧前已，遣一人分处可分物、不可分物，各别著一处。如是云云。云何名重物？以物重故。广明别相如彼说。
第一，丝麻毛绵所作。
四分中：坐褥、卧褥入重。氍氀长五肘，广三肘，毛长三指，入轻。此寒雪国中曲开氍氀，相同袈裟，条叶具足，毛内叶外，乃至皮作亦然。故开皮为卧具，此即三衣也。被是重物，不可例之。以僧祇中有毡僧伽梨故。自余准此为量。
被及被单入重。薄软毡堪可叠披入轻。氍氀锦绣等，绮色分明，入重。律令坏色著之，犹同三衣相也。
绫罗入轻。律开受王大价衣，及施主种种好衣。文中乃不明了，不妨含于贵价交梭等入轻。下文听著大价疏衣也。
僧祇：覆疮衣、雨浴衣、漉水囊、二种腰带、卧具，入轻。
五分：劫贝、单敷、衬身衣、针线囊、钵囊、革屣囊，入轻。准此，被单虽是从被，犹同衬身，单敷不异，可类在轻。锦绮、毛𣮧，若毡、蚊厨等入重。准此，四分减量者入轻；必依量，硬厚入重，不堪披著。不同氍氀法服，厚软可服。毾㲪类同锦绣。虽是小毡，而属床几者，相随入重。
五大色衣入轻。律中，上色染衣，上色锦衣，听作袈裟色畜。若真绯等判入重者，黄、白不应入轻。白色佛制不著，尚判绢布入轻，例于黄、青、赤，亦应分也。
若尔，氍氀佛制量入轻，不云色者，何判入重？
答：彼离绮错，外同三衣，条叶具足，同故入轻。准五分文，必纯色者，准律非重。
丝麻缕线，不问多少，义准入轻。必含茧含稭，便入重色。盛衣袋者，准五分，入轻。连袋、长袋、被袋等入重。一切俗服襦袄之类，已坏色、折破，入轻。犹是白色俗衣用服者，入重。杂彩色线靴鞋，及余男女衣服、补方巾、袋等，并入重。绣绮钵袋随钵者，入轻。
第二，瓦石铁木竹等所作。
四分：铜瓶、铜盆、绳床、木床、水瓶、澡罐、锡杖、扇、斧、凿、灯、台、枕、车舆，及铁、皮、竹、陶、木五种作器入重。此五种作器，并谓能造物具，故律云，木作器狼藉无安置处，佛令作皮囊盛之。非谓所造之物。剃刀入轻。钱宝等入重。下文，冢间得钱，坏相作铜用。
十诵：刮汗篦、灌鼻筒、熨斗、香炉、熏钵钩、壁上钩、禅镇、匙、钵支及钵、小钵、半钵、键𨩲、小键𨩲、钳、镊、截爪刀子、截衣刀、户牌、曲户钩等入轻。若水精、贝、齿、角作器，谓如前小者入轻，以外过半斗以上入重。一切染色若煮、未煮不应分。
僧祇：钱、金银、真珠、琉璃、珂贝、珊瑚、颇梨、车渠、马脑、玉石，入重。卧床、坐床、木盘、木瓶、木盆、竹筐、竹筥亦尔。过量白钵、瓷瓦铁等入重。准此，过量好钵亦重，佛制不用。
善见：针线应分。
入楞伽云：为割截袈裟故，听畜四寸刀，头如月刃。
若生时造送终调度，并入重。
柜簏、屏风障子及诸锁钥入重，以妨长故。户钩准轻，亦有相随入重。
四分俱夜罗器，即应量减量钵碗等，十诵入轻；若是夹纻、铜钵等，亦判入重。
供养香炉，轻可随身，入轻，准上十诵。有宝装校入重，以捉宝戒制故。若重、大者入重。根本为佛、法而作，不自摄者，随本处安置，不得追夺；若随缘改卖不定者，如上处分。经架、香案、经函之属，轻可随身，同上入轻；各有别属，亦随本位。佛床经巾之属，亦随本入佛、法；无定者入重。数珠入轻。
第三，田土、园林、房舍等。
四分云伽蓝及属伽蓝果树，别房、属别房物。若舍布绢为己造房，若已易得重物者入重；死时犹是轻物者听分。若舍轻重物入佛、法者，不合追取。为佛、法有别主故，还随亡者处分。
若定庄严房舍，如障幔承尘等，即入属房物摄。若当处三时分房，无定客主者，依本安置；若无法者，僧家摘取入常住用。
十诵：赭土染色入重。准此，雌黄、白墡同之。
第四，皮革等。
四分：皮衣、树皮衣等，一切不得著。则入重。
十诵：皮物者，盛油囊受半斗以下、系革屣韦、靴韦、簏韦、熟韦、裹脚指韦，应分。以外入重。
平靴、斜靴入重，非道服故。余者入轻。
毗尼母云：经律先有付嘱处，即付彼。若无付嘱，随能受持者与之。不应分卖也。俗书、素画入重。纸笔墨等准入轻，以堪附道法故。
盛澡豆者，唯是器用，十诵准断。
五、畜生者。
毗尼母云：驼、马、驴等，与寺中常住僧运致。若私有小寺，园果、堂房、瓶、盆之属，养生之具，此现前不得分，属四方僧。何者名养生之具？人畜所须。非养生具者，非人畜所须也。
六、人民奴婢。
四分云：僧伽蓝人入重。所有私物，不问轻重，并入私己。
若僧家奴婢死者，衣物与其亲属；若无者，常住僧用。私奴婢死者，义准有二。若同衣食，所须资财，自取入己，随任分处。若不同活，直尔主摄与衣食者，死时资财入亲；无者，同僧院内无主物，入常住。
毗尼母云：若有奴婢，应放令去；若不放者，作僧祇净人。
七、四药者。
无问生熟，谷、米、饭、酱、汤、丸、膏、煎，并入重。虽有残宿、恶触，亦无有失。明了论、萨婆多云，以死时心断清净故，则无宿、触、贩卖、不净也。
十诵、伽论：若僧中请食已，命过，同分衣法；前已命过，后得食者，还归本处。受他施衣亦尔。
余有不尽之文，事不可委。具如别判轻重物中。亦须类知而通解也。
三者，通用律藏废立正文及事要者，不必承用四分为定。如澡罐、锡杖、扇、针、锥、诸截刀子等，余律判入轻，则亦类用。文义广括，如别卷述。且依第二，足为龟镜也。
七、具德赏劳。
四分有二五德。
初五，明病人难看而能看，表瞻病者德满。一、所不应食而欲食，不肯服药；二、看者有至心，而不如实语；三、应行不行，应住不住；四、身有苦痛不能忍；五、少能堪能而不作，仰他作，又不能静坐止息内心。
次五，明看者行满。一、知病人可食不可食，可食应与；二、不恶贱病人大小便、唾吐；三、有慈愍心，不为衣食；四、能经理汤药，乃至差，若死；五、能为病人说法，令病者欢喜，己身于善法增益。
有此五法，应与病人衣物；若小瞻视，佛判不许。五分，多人看病，与究竟者。僧祇：四种，一、暂作，二、僧次差看，三、自乐福德，四、邪命而作：并不合得。若看犯王法死者，亦不合赏。若欲饶益病者，欲令速差，下至然一灯，遇终者，应得此物。
次明所与物。律中不论德有上下，但与受持衣物。若不知何者受持，当极上看病与上三衣，中、下看病与中、下衣。十诵：先问受持何衣钵，一一别问。若不问不知，或不信者，与不好不恶六物。萨婆多：重缝三衣不以针刺著者，不入看病人。若先已刺著，有缘分持，衣主死，亦合赏之。四分六物者：三衣、盛衣器襆，钵及袋，坐具，针筒。
义准：德具、六物不具等四句。初，德物俱具，依法与之。若德具物不具，乃至俱缺，并随事商度。若德缺物具，理非赏法，而事劳有功，亦须优及。并束入现前羯磨，随德有无，取物量行，和僧乞与，事情通敏。
简人进不。五分、十诵：七众看比丘病，唯二众得，沙弥及比丘。余五不合。尼中三人得，余四不合。虽父母兄弟不应与。摩得伽云：白衣看比丘病，应与少许，尼三众同之。沙弥应尽与。五分、十诵：与沙弥，同等大僧。准此，若众多比丘、沙弥看病，应与究竟者。若齐究竟，应与一人已，屏处分之。
十诵云：若看病者出行为病人乞衣药者，留还付之。亦可摄入现前，唱和付与。若余处安居来看病者，合赏。伽论：外界看者，亦合赏之。
八、分之时节。
五众若死。僧祇：不应即闭其户。彼有共行弟子持戒可信者，与户钩；若不可信，持户钩付僧知事人已，供养舍利料理竟。若弟子持戒可信者，使出衣；若不可信，应使知事人出衣，然后僧分。
十诵云：诸比丘在尸边分衣，尸起护物，佛令死尸去后，若僧在异处应分。毗尼母云：分比丘物者。先将亡者去藏已，送丧僧还，来至寺，取亡人物著僧前，然后如上依法集僧分之。
九、明分法有二：先集钱财衣物，加法分之。
初中，令瞻病者将亡人轻重之物，并集僧中。若不胜举，床、瓮、屋舍、园林、牛、奴等，并须历帐对僧明读，令知其多少。
初明立法：羯磨、对首、心念三法。
初中。若五人者，得作赏劳、分衣二法。若四人者，正得用直分一法，如后明之。
今明五人以上僧法。
前集财已，后鸣钟遍召，一同僧式。不得闭门限客，假托昏夜，意遮十方，并非众法。非上缘者，自净其心。
僧徒集已，彼瞻病人在衣物所，具仪舍之：大德僧听！比丘某甲命过。所有若衣若非衣，此住处现前僧应分。
众中持律上座即处判之。先问僧中谁知亡者负三宝、别人物，又谁知三宝、别人负亡者物，一一检问，有者如上处分。次明嘱授杂相，同活、共财二别，并准上断已。
次定轻重讫，如上分之。重者一处，依名抄记；轻物一处，依名抄之。
并问看病者：不将亡者轻重财物送丧不？有者，索替入法已，三唱和还。若无者，先当作赏劳法。
但五德难具，不具不合依赏。今时行事，对众问具德以不。若答具者，此乃自伐其功，俗人所耻；若不答具，有功无赏，违佛正制。与夺得所，出自僧中。故律云：僧得自在，若结不结随意也。今亦未须问德，律无正文。
若知辛苦有功者。上座告云：长老看病有功，佛令优赏，当胡跪受羯磨也。看病者谦退，陈诉无德有愧，不堪重赏。僧当抑伏令受，然后索欲问和，答：作赏看病人六物羯磨。即白二与之。
大德僧听！比丘某甲命过，所有三衣、钵、坐具、针筒、盛衣贮器，此现前僧应分。若僧时到，僧忍听。僧今与看病比丘某甲。白如是。
大德僧听！某甲比丘命过，所有大衣、七条、坐具，此现前僧应分。僧今与某甲看病比丘。谁诸长老忍僧与某甲看病比丘七条、五条、钵及袋、衣襆者默然，谁不忍者说。
僧已忍与某甲看病比丘衣、钵、坐具、针筒、盛衣贮器竟。僧忍默然故，是事如是持。
次分轻物。
律令白二差人。今时行事，但取知僧事者，或临时口差，不用羯磨，违法，通得。
持律者先知不具德者、沙弥法等。多论云：三衣余处者，索来此赏；若此德不具，即随彼分。若三肘五肘外长，随多少，应白僧令知，和合与者好。
十诵：沙弥死，所著内外衣与看病人，余轻物僧分。羯磨云某甲沙弥死，所有内外衣及非衣，余并同大僧法。
今时行法者，命知事人在僧前胡跪，白二与衣。
文云：大德僧听！比丘某甲命过，所有若衣若非衣，现前僧应分。若僧时到，僧忍听。僧今持是衣物与比丘某甲，某甲当还与僧。白如是。
大德僧听！比丘某甲命过，所有若衣若非衣，此现前僧应分。僧今持与比丘某甲，某甲当还与僧。谁诸长老忍比丘某甲命过，所有衣物现前僧应分，僧今持此衣物与比丘某甲，某甲当还与僧者默然，谁不忍者说。
僧已忍持此衣物与比丘某甲，某甲当还与僧竟。僧忍默然故，是事如是持。
作法已，即数僧数，量其衣物相参，掷筹取分。
五分：若衣少，不足者，和僧与一无衣比丘。善见云：若一衣极好，众并有衣，从上座行之，须者直付。
若衣物极多，徒众有法，准圣教分之。此是非时僧得施，功德遍十方僧。不须造像设斋，更生漏过。以出家人修智分业，不以福分为怀。纵设违佛本制。诸部但明分用，凡智不过圣心。
若外界不集者。僧祇：为病人求衣药，及为塔，为僧知事，虽当时不在，并应与分。此谓差众使者，得；若私营佛法，不合。
次明与沙弥、净人分。四律并云：若僧和合，等与，乃至四中与一，净人五中与一。若不与者，不合分，若分得罪。自余废立，如疏、钞中。
如是总计大数，抄名记数，然后品物付之。
律无卖物分法。今时分卖，非法非律。至时喧笑，一何颜厚！佛令分付，为息贪情，令各自省。今反乐笑，不惟终始。此习俗生常，乃无悛革。望诸有识，深察斯过。
若五人共住，一人死。衣钵直三人口和赏劳已，余诸轻物，依母论，四人直作分衣羯磨。文中，除僧今持此衣物与某甲，某甲当还与僧等字，余同前法。作此法已，未得分入手来，有客僧入界，并须更共作法分之。
二、明对首法。毗尼母云：四人共住，一人死，三人应展转分。应二人口和，以衣赏看病者，余物三人彼此相语云：二大德忆念！此物应属我等。余二人亦如是，三说。若三人中一人死，先取衣钵直付，余物二人展转如上法。四分文中，直明彼此三语受共分，文词如论说也。
三、明心念法。毗尼母云：一相应法者。二人共住，一人死，在者作念：此亡比丘物应属我。作此说已，后来人不得分。四分一人受僧施中：应心念口言此是我分，得也。
问：羯磨文中非衣者，此何衣耶？
答：律不显相。文云：时有将非衣作钵囊、革屣囊，佛言：不应作之。又云：与比丘尼非衣。亦不知何等衣也。今但通而述之，无妨彼此俱摄。
十、明杂分物法。
若在私庄寺致死，或作僧使，在庄检校而死。若有家人及比丘守者，重物入亡者本寺，轻物随现分之，亦不得尼众分也。纵令近僧来摄重物，亦不须与，以非佛正制。若亡者无住处，而随有常住处，随近通摄。若无比丘守掌，同白衣家法。
四分：若比丘在无住处，白衣家死，彼有信心檀越，应掌录此物，若有五众先来者应与。若无来者，应送与近处僧伽蓝僧。
准此文者，若比丘共尼同至，随所同众死，各自取之，不得共分此物。当部亦不须加法，直尔摄取；不同共住，闲豫加法也。重物如上量之，随情远近。
若至白衣家，知有亡物，必须捉执作属己意，方成；虽见，不得。纵捉入手，而俗人自摄入己，此则属俗已定，盗僧成就，亦不得反夺。当劝示之与僧，令无业道。
僧祇：比丘持他衣行，衣主命过，便将衣别受，不与同界比丘，越。若作羯磨已，量影。恐客比丘来，应知在羯磨前后。律中，有比丘无想，别众分衣不成。
问：将亡人物出界分成不？
答：四分：若衣物难分，当唱令来某处某时分。若遣人来，若自来，应与分者得。诸部结犯，不云得成。十诵云：比丘寄衣钵与尼者，应索取，比丘分之。尼寄比丘物亦尔。
问：将亡人物入界，其内比丘不知，还将出界，得先见者分不？
答：得受。由当界不知，分时同法故。
报命支持，勿过于药。药名乃通，要分为四。
言时药者，从旦至中，圣教听服，事顺法应，不生罪累。
言非时药者，诸杂浆等，对病而设，时外开服，限分无违。
七日药者，约能就法，尽其分齐，从以日限，用疗深益。
尽寿药者，势力既微，故听久服，方能除患。形有三种：一、尽药形，二、尽病形，三、尽报形。明了论云：有身必有病，虽少差损，后必重发，加其口法，任终而受。
就此四中，五分明之。一、明药体；二、明净地处所；三、护净不同；四、净法差别；五、二受有别。
初中明药有四。
一、就四药明者。
时药有二：四分中，有五种蒲阇尼，谓麨、饭、干饭、鱼、肉也；五种佉阇尼，谓枝、叶、花、果、细末磨食。僧祇：时食者，蔓菁根、葱根、藕根、萝卜根、治毒草根；时浆者，一切米汁、粉汁、乳酪浆是。
诸律并明鱼、肉为时食，此是废前教。
涅槃云：从今日后，不听弟子食肉。观察如子肉想。夫食肉者，断大慈种，水、陆、空行有命者怨，故不令食。广如彼说。经云：前令食肉，谓非四生之肉，但现化耳，为度众生。
楞伽云：有无量因缘，不应食肉，略说十种：一者，一切众生无始已来，常为六亲，以亲想故，不应食肉；二、狐狗人马，屠者杂卖故；三、不净气分所生长故；四、众生闻气悉生怖故；五、令修行者慈心不生故；六、凡愚所习，臭秽不净，无善名称故；七、令咒术不成就故；八、以食肉，见形起识，以染味著故；九、诸天所弃，多恶梦，虎狼闻香故；十、由食种种肉，遂啖人肉故。如斑足王经说。
今有凡愚多嗜诸肉，罪中之大勿过于此。故屠者贩卖，但为食肉之人。必无食者，亦不屠杀。故知食者同屠造业，沾杀生分，可不诫乎！
僧祇云：若为比丘杀者，一切七众不应食。乃至为优婆夷杀，七众不食亦尔。
今学戒者，多不食之，与中国大乘僧同例。有学大乘语者，用酒肉为行解，则大小二教不收，自入屠儿行内。天魔外道，尚不食酒肉，此乃阎罗之将吏耳。
四分云：若此杀者行十恶业，为我故杀，乃至大祀处肉，不得食之。以办具来者，心无定主故。今屠者通杀，则依教无肉可食，正断食肉也。毗尼母大同。律云：若持十善，彼终不为我故，断众生命，如此应食。准此，何由得肉而啖？唯自死者。鸟残犹获罪也。
楞伽云：酒、肉、葱、蒜、韭、薤之属，悉不尝之。
俗中尚云：沽酒市脯不食。况出道高僧，以酒肉为意旨，所怀亦可见也。
摩得伽云：若以酒煮时、非时、七日药得服者，谓无酒性得服。今时药酒，令昏醉闷，气味具足，为贪服之。必加苦毒，亦不附口。以此二途，验知情性去道全远。
非时浆者。僧祇：一切豆、谷、麦，煮之头不卓破者之汁。若酥、油、蜜、石蜜。十四种果浆生果汁，要以水作净。若器底残水、被雨溅等，亦名净。
十诵：若蒲萄不以火净，汁中不以水净，及互不净，不应饮。俱净得饮。准此，通四药，为坏味除贪故。
善见：舍楼伽浆；一切木果；一切叶，除菜；一切花；一切草果，除甜瓠子、冬瓜、甜瓜、椰子果已外：得非时服。
毗尼母：得种种果多，食不尽者，破取汁饮。若不至初夜，变成苦酒者，不得饮，以酒两已成故。
明了论：炒米令焦黑，余药投中，酿以为浆，亦名非时浆。
四分：八种浆，古昔无欲仙人所饮，梨、酸枣、甘蔗、蕤果、蒱萄、舍楼伽等浆也。若醉人，不应饮，饮则如法治。
伽论：要须漉除滓，澄清如水。若有浊汁，与时食杂，若咽咽饮，随犯波逸提。
七日药者。
四分：酥、油、生酥、蜜、石蜜等五种，世人所识，当食当药，如食饭、干饭，不令粗现。伽论：糖浆亦得七日受，乃至未舍自性。僧祇加脂一种。四分：舍利弗风病，医教服五种脂，熊罴、猪、驴、鱼等也。
僧祇：此药清净，无时食气。一时受，七日服。有四百四病，风大百一用油脂治，火大热病用酥治之，水病蜜治，杂病用上三药治之。
五分：见作石蜜，捣米著中。佛言：作法应尔。若合药法如此者，听非时服。
十诵：石蜜不得辄啖，除五种人：远行人，病人，食少不足人，不得食人，若施水处。和水饮之。五分：饥渴二时，以水和饮。
僧祇：食上多得酪，食不尽者，动作生酥，七日受服。若长，煎作熟酥，七日受。若乞食时多得酥者，贫病比丘以细致㲲净漉取酥，得七日受。若有缘事，不得中前作者，当对一比丘记识言：此中净物生，我当作七日药受。若忘误，不受、不作净，过时，是名不净。若得多油，如酥中说。得胡麻食残不尽，即煮取油，七日受之。若事缘不得作，如酥中说。若熊、猪等脂，如上进不。得甘蔗及果，并如上。
善见：受酪，记酪中酥为七日。至第七日钻，得即日服；八日，犯舍。油、蜜亦尔。摩得伽：非时受甘蔗，作法不成。时内并成。
然蜜味美重，凡圣常言：长贪坏行，勿先于此。兼得必强力劫掠办之。自非极病，难用进口。故僧祇佛受猕猴无蜂熟蜜等。
尽形体者。僧祇：胡椒、荜茇、呵梨勒等。此药无时食气，顿受，病比丘终身服。四分云不任为食者，一切咸、苦、辛、甘等，不任为食，名尽形药体。善见：一切树木及草，根、茎、枝、叶，为食不任者，尽形服之。又树木、草，无问根、茎，并是时药；或根是时药，茎是尽形。互有、俱是，不可名示。但令堪食，时药所摄；不任者，尽形药。
明了论疏云：若病，服七日药，随病为量。若差，须舍。若无病，复不饥，非时食者，得非时食罪。油、蜜、膏亦尔，故论中举酥等。终身药则不尔，有身必有病，佛许服此药，防护一期果报身。若无客病，又不饥、渴，非时不得服。
十诵：净苦酒无酒气、无糟者，过中得饮。
上来辨者，一切经律随事辨体。同此宗者，具列如上。今有愚夫，非时妄啖。谓杏子汤、干枣汁、果浆、含滓藕根、米汁、干地黄、茯苓末、诸药酒煎，非咸苦格口者，非时啖之。并出在自心，妄凭圣教。不如啖饭，未必长恶。引误后生，罪流长世。
次二、六味定者。明了论云：五种量，乃至大开，摄一切物皆尽。
疏云：药有五种。甘味物中，除甘草、蜜、沙糖、酥油，余甘味是时量。酸味，除阿摩勒果汁等，余酸味是时量。辛味中，除姜、椒、荜茇、呵梨勒，余辛味是时量。一切苦涩物非食，作终身药。七日药外，一切可食物，名依时量食。从平旦至正中为时，过此不得食。
一切浆，甘蔗等，名依更量。日夜各分五时。从平旦受至二更过，则不得服。如是轮转，乃至五更。此间渍饭为浆，属时量。
酥、油、蜜、沙糖等，名依七日量。
甘草等，名依一期量。从受戒后，临一期报终，名一期也。于此时中，无问昼夜，恒得服之。
灰、土、水、屎、尿，此五名依大开量。不须受，随意取服。是世间所弃，非所惜故。四分须受灰土等。
三、明转变者。
中论云：如蒲萄浆，持戒者应饮。若变作酒，不应饮。若变为苦酒，还复得饮。
十诵：甘蔗是时药，清汁是非时，分作石蜜是七日，烧作灰是尽形。肉是时药，煎取脂是七日，烧作灰是尽形。胡麻同肉法。酪是时药，清汁如水是非时，作酥是七日，烧为灰名尽形。
四、相和者。
萨婆多：四药相和，从强而服。若以时药、终身药助成七日药，作七日服。由七日药势力多故，又助成故。如以酥煮肉，此酥肉汁，得作七日服。若以时药、七日药助成终身药，作终身服。如以酥、乳和葶苈子作丸者是；又如附子、乌头等诸毒药浸豆、麦等，名尽形药。若以终身、七日助成时药者，时中服之。如面食用酥、油、姜、椒等。
若分数俱等、势力相似者，随以药首一名标目。余者药分称之。
如石英、钟乳、黄耆、白术，丸、散、汤、膏、煎等，并例知用之。
二、置药处所，即结净也。略分四门。
一、制意者。良由众生报力不同，上、中、下别。若上达之徒，身力资强，制令分卫；随缘少欲，得济形命，志存道业，不假储畜。中下之流，情同上士，而力劣不堪，必须资具，方能进策。是以大圣慈悯，因困饿死，方开结之，同界别处。
释净名者。以饮食繁秽，同处生患；今既别结，情无储畜，食不生罪，故名为净。若同处长贪，违教受业，业是秽因，名不净也。此从缘说净，非对秽以明也。
二、列数作法者。有四种净。
一者，篱墙不周净。四分云半有篱障，多无篱障，都无篱障，谓露地也。非储积相，故开之。垣、墙、堑、栅亦如是。
二、檀越净者有三。食具是他物。律云：自今已去，当作檀越食，令净人赏举，不得自受。若有所须，随意索取。处所是他物。故云若为僧作伽蓝，未施与僧。虽食在中，不名有犯。食、处俱是。谓处所他有，食具是他，不属僧用也。
此三名他物净，要真非假。今多托冒，自诳自负，非法有罪。十诵：瓶沙王施僧粥田，比丘上场，佛言：未分者应上；分竟不应上，犯吉罗。王崩，比丘见无檀越，谓犯宿、煮。佛言：阇王替处，不名有犯。僧祇：婆罗门送粥米施佛、僧，以于僧住处作故。佛言：内宿、内煮，不听食。
三、处分净者。
四分：若檀越，若经营比丘，为僧作伽蓝时，分处如是言：某处为僧作净地。
僧祇：若作新住处，营事比丘及僧未住。初夜前，以绳量度，分齐尔许，僧住尔许，净屋受之，不得过初夜。若檀越言莫预处分，我未施僧，此则同他物净。
五分：作新住处未有净屋，当先指某处作净地，以食置中，然后僧住。若经明相出则不成。
善见：云何结净屋？初竖柱时云：此处为僧作净屋。三说已，乃竖之。余者亦尔。不尔，就一柱上加法亦成。若已成者，唤本主，语令随指一处为僧作净屋。若无者，聚落有老宿，召来遣作，不解者教之。
四、白二结者。
谓僧伽蓝院相周匝，比丘在中有宿、煮过。不问住之久近，随处结之，除去比丘。毗尼母云：大界内无净厨者，一切宿食不得食。乃至药草亦尔。
四分：因饿死比丘故，听在伽蓝内边房静处结作。
五分：诸比丘欲羯磨一房、一角，半房、半角、中庭，或通结坊内作净地，并听。若通结者，羯磨云：此住处共住、共布萨，僧今结净地，除某处。又云：必依地起，不在架屋上。
僧祇：若一覆别隔、通隔别覆、通覆通隔、别覆别隔，一边、二边、三边，隔道两边作净，中间不净，如是一切并得。
准此作法，羯磨文中，必须明指委曲。结竟，榜示显处，令主客了之。
三、加法中。
四净：二种不作；处分一法，别人指示，如前已明；羯磨结者，在僧界内，先示处所，悬指结取。所以不得坐中结者，古师云：以食望僧，是摄是障。以僧望僧，非摄非障。
律令唱处所。应一比丘起唱云：大德僧听！我比丘为僧唱净地处所。若房，若处，若温室，若堂等，随其结处，任境唱之，然后坐讫。亦不牒唱人名入羯磨也。
次索欲问和已，白二云：
大德僧听！若僧时到，僧忍听。僧今于某处结净地。白如是。
大德僧听！僧今结某处作净地。谁诸长老忍僧结某处作净地者默然，谁不忍者说。
僧已忍僧结某处作净地竟。僧忍默然故，是事如是持。
僧祇：内作净厨，不得潘汁荡器，水流出外。
有缘须解者。律无文，义准反结即成。应云：
大德僧听！若僧时到，僧忍听。僧今解某处净地。白如是。
大德僧听！僧今解某处净地。谁诸长老忍僧解某处净地者默然，谁不忍者说。
僧已忍，解某处净地竟。僧忍默然故，是事如是持。
四、杂出料简者。
檀越净、不周净，此二处不问内外、昼夜，同宿、煮者无过，但不得触。若处分、羯磨二净，通比丘在内检校，唯护明相。若与同处，唯坏食具，更须翻食器令净，有宿、煮过也。
若治故处作处分者。祇云：僧住寺中过初夜而欲作处分净者，要住处破，经国土乱，新王未立，尔时便得受作。若此缘无，但令住处及聚落俱停废二年，得名处分。若复不受，停可食物，内宿、内煮。
问：结净竟，得中看煮，何为不犯内煮？
答：煮是随处，大界无人亦犯。宿是逐人，二界无人不犯。
三、护净法五门：一、翻净；二、护净；三、罪通塞；四、互明净染；五、俭缘开八事。
初中，若一方别住，维持佛法者，必须结食界，同护净食。此则通凡圣僧路，顺诸佛本怀。今自共宿、捉，贪染叵离者，俗中恒人所耻，何况净僧食之！脱经俭难，因即染污，后若缘无，理须拱手；仍事触、宿，心初无悔者，不信此心须为师匠。欲依圣语而反秽者，有四不同：一者，缘净；二者，体净；三者，体不净；四者，缘不净。
言缘净者，谓釜器倾溢，佐助料理，佛开为缘，此不须翻。
言体净者，不容腻器，佛令自得安水燃火，乃至诸僧器未经盛食，体是净物，无秽可翻。
言体不净者，此是治生兴利。用造佛供僧，制不许礼受；虽不经宿捉，翻亦不合食，由心恶鄙。
上三句者，并是正经，文遍如钞，并不须翻。
缘不净者，本是净具，遇缘染污，故须翻秽令净。
五分：有诸木器肥腻不净，以瓦石揩洗恐破坏者，用沸汤洗之。
僧祇：净人行食，净器堕比丘钵中，寻即却者名净，停须臾者名不净。若是铜器，净洗用。木器若腻入中者，削刨之；不可用者，当弃。
十诵：比丘有腻器，二三度用澡豆洗，故不净，当以木刮却，然后澡豆二三遍洗，是净。
余有不尽者，准以米、面、油、酱等，于尼寺、俗家、沙弥、净人处，一石一石更互博之。虽得本物，以入手两相舍。
善见：故多比丘共一沙弥行，各自担食。至时自分已，沙弥语比丘言：今持我食与大德易。易得已，复展转乃至下座。若不解者，教之亦得。准此，展转翻秽者成证。
若盆瓮等器有食腻者，釜上蒸之，内外热彻，腻出即净；一切铜器磨之；铁器以火烧内，趣令腻尽；木仓柜等，削刨泥拭；土仓窖等，随有更拭；石器者，或以水洗，或以镌治，得无残腻便止。
四分得捉众僧户钩𨷲，若杖、若环、若匕，若角杓、铜杓，若浴床，则无触净。
问：触净何过，佛苦制之？
答：佛欲增尚弟子，令行胜行，内有胜法，外行亦胜。如世贵人，安坐受食，不自执劳，以形胜故。二、为现大人相。三世三圣，并不自作，今若宿触，失圣人法故。三、诸佛立教，通大小乘，俱无宿、煮，如楞伽、十诵所述。四、长贪坏信。五、废修出业。六、死入粪坑。
护净经云：由有宿捉等，众僧食不净食，后堕臭屎池中，五百万世受苦恼竟；复各五百万世堕猪狗及蜣螂中，常食不净；后出为人，生贫穷家，衣食不供。佛告比丘：众僧住止之处作不净食，不足往食。如法持钵乞白衣食，是名净命。因说知事比丘触僧净器及食，食众僧故，堕饿鬼中，五百余年不见浆水。正欲趣厕，护厕鬼神打不得近。如是广说因缘。智论：若沙门福田食，以不净手触，或先啖，或以不净物著中，入沸屎地狱中。广如第十七、八、九卷中。大集·日藏分·济龙品中，广明僧食难近难用。僧护等经明非法受用僧物，文广不具录。
通而言之，若无惭愧，轻慢佛语，自物尚犯，何况僧物？深须自勉，可得出期。五百问中，明持戒知事指挃僧器，罗汉代忏苦缘。如是广知。
二、护净法。
前护恶触。
十诵：比丘食竟，以己不净钵及食与沙弥、白衣，沙弥、白衣洗钵竟，还著僧器中，是名净。一心过与，则无恶触。
五分：若无净人行食，比丘受已行之。无净人，御乘行船，比丘亦得。
僧祇：若净人，持不净手，行麨饭与僧者，上座一人得不净，余人名净。若净人持净麨泻不净麨上，得抄取上。若不净麨泻净麨上，一切不净。若著净麨在不净器中，得扟取中央。若抖擞筐器，一切不净。十诵：若净食中著不净食，应却者除之，余者食之。饼果等亦尔。
僧祇：若晒谷时，比丘在上行者，当脚处使净人扟去。若难事急，虽蹈无罪。必天雨无净人，得自遥掷净席物覆，捉净砖石镇之。忘覆食器亦尔。
若厨屋中有诸酥油瓶、甘蔗、竹苇束，比丘取七日油、蜜瓶，误捉净油瓶来，余人见，不得即语。待至已，问：是何等油？答言：七日油。当语：置地。不得名字，还得七日受。若令取净油，俗人不解，误持七日油来，亦如上法。自余错捉亦尔。若言审悉看灰瓶已持来，此比丘内手瓶中，错把净麨看，故名净；若还放瓶中，即为不净。
器中明触者。一切叶卷是器，舒者非器。盘缘没䵃麦为器。长床、坐床、绳床致织为器。船在水中、车驾牛时非器，无者为器。
若食时敷床、长版、坐床、褥等，或在甘蔗、萝卜、米、谷、豆囊等上，令比丘坐，不应动身，亦不得问。若动、问者，一切不净。
若栈阁上、衣架上，有净食及衣钵，若取物，动净器、食，一切不净。若阁坚不动者，得。
若在船上载十七种谷，上覆以蘧蒢席，比丘得在上坐，不得名字。若为风吹回波漂在岸者，一切不净；必绳、篙不离水，名净。
大车上载诸谷，上覆者，比丘得坐上，不得名字，如船中进不。若小车有净物，若取衣钵时动车者，一切不净，当令净人取。应令净人先上，比丘后上；若下时，比丘先下。若在载物车中，忽即车翻离牛者，一切不净。若牛绳尾未离车者，名净。
十诵：比丘与沙弥担食在道中，食时与沙弥，沙弥还与比丘者，若先不共要，得食。反此不得。使沙弥担食度水恐没溺者，乃至得负担之，虽捉不犯，至岸莫捉。若不净器受麨，不应一切弃之，著盂者弃。余者同僧祇得食。若以绳缀钵受热粥时，内有脂出，应直弃脂处，余者得食。饭粥羹器倾侧，听佐净人，正之已，不得复触。若佐支净釜亦尔。净人写酥油瓶倾侧亦尔。人驴牛车等负食倾侧亦尔。天风雨时，净器物空在露地者，当净洗手，举著覆处。
四分：若酥油瓶不覆，无净人者，自手捉盖，悬置其上。若居士持食寄比丘赏举，后索，还与比丘者，得洗手受之。若钵盂孔臼，食入中，随可洗者洗之，余不出无犯。若入僧中食无钵者，听比座，若僧中，有钵者借与。
善见：比丘以气嘘净器者名触。
五分：酥油瓶卒翻，应自正，勿得离地。若恶人以僧不净米一把投净米中，可分者除之；不可分者，趣去一把。
四分：自散种子，若生为菜，听食。移菜植之，以重生故，亦得。若沙弥小，捉净食过水，听比丘扶。若上坂亦得扶。若举悬净食，须安床几凳等，令得上下。
十诵：负净人上取；大比丘自手触食，吉罗。有病服有过药者，屏处勿令人见。
鼻奈耶：得籴米以待宾。
明自煮者。
僧祇：若练若处净人病，无净人者，得净谷已，比丘自舂作粥与净人。净人若食不尽，不得自食。
僧祇：若净人难得，比丘欲自作食者，当自洗不受腻器，著水，自然火，令沸。使净人著米内汤中已，更不得触。使净人煮沸已，得以木横置地，比丘在上，令净人置食器木上，口言受受。然后自煮令熟，与病人。莫令不受物落中。乃至煮菜令萎，同上作法。姜汤亦不得自煮，以变生故。若乞得冷食自温煮，不犯。作食时，净人小者，得捉其手教淘，教写，抒饭等。
明内宿者。
五分：使净人于不净地洗菜，未竟，明相出者，则无犯。四分中：有比丘持食来，觅净地未得，明相出，不犯。
明内煮者。
若在界内，元为他煮，不专私己。与他有余，洗手受食。
三、明通塞分二。
四药者。
若是时药，定有宿煮，以资用强，常须服故。
余之三药不加法者，一同时药。若为病缘而加圣法，则有通局。
非时药者，过中，明相未出来，服用皆得。若明相出，失其口法，残宿、恶触、非时生焉。
七日药者，作法加已，内净厨中，开无残宿、恶捉。八日旦起，具罪如后。
尽形寿者，必是熟死，无生种相，律开内宿、内煮、自煮。僧祇自煮姜汤结犯者，谓有生分。
十诵：石蜜浆举宿，病人开饮。四分残宿酥油开灌鼻等。余不净药，不合加法，十诵正文。
明四过。
先明过相。谓内宿、内煮、自煮、恶触。
初中，十诵：有三种人共食宿，比丘及僧、学悔沙弥等，名内宿也。尼中四人，三人如上，加式叉尼。四分中，式叉得与大尼过食，不得同宿。内宿者，结净地已，僧坊内共食宿是也。内熟者，结净地已，僧坊内煮者是。自熟者，大比丘自作。如上三种人，不应食。恶捉者，自取果与净人已，更受啖者是。
萨婆多：共食宿有三种。受食已，作己有想，共宿、不共宿，经夜吉罗，食则犯提。若自捉食名恶捉，作己有想，经宿吉罗。若食不受、不捉，直作己有想，经宿食得吉罗。若他人食，共宿无过。
二、将此四过，对人、约时、就处、望食以明。
初、将内宿。就处者，不通他物不周二净。处分白二及界内俱通。就时，要经明相。就人，唯据比丘三人，知有共犯。律中，问净地未得，明相现狗持食来风吹果堕，律言不知不犯。尼通四人并如上。就食者，离地物一切通犯。未离地者：未长足者，不犯；已长足、逢霜等，并是宿限。对四药论如上。
内煮者。对处，净地并塞；对时，通昼夜；就人，通七众；约食，通生熟。四药而言，加法尽形，听界内宿煮，余三不合故。僧祇：阿难为佛温饭，在祇桓门边。故知不得界内煮。
自煮者。对处，通净、不净地；就时，通日、夕；就人，局大僧三人，尼中有四人；就食，论生，佛开重煮故不犯，四药中加法尽形亦开。十诵：若生食，火净已得煮。云何净？乃至火一触。冷食重温。五百问中：若被净药，比丘得自合。
恶触。
就处，通净、不净地。
就时，通日夕。
就人者，大僧有多种。一者，一往不受径捉触；二、腻势相连；三、任运失受；四、遇缘失受；五、决意舍失。
若就沙弥、净人，但有腻触。
大僧又有四种不成恶触：一、为受而捉；二、遇缘失受；三、持戒误捉；四、破戒故触，并名净食。
更以三句分别。一、触而非恶。十诵云：持戒比丘误触僧食。四分：忘不受果持行，若见净人，应置地洗手更受。二、恶而非触。十诵：破戒比丘故触名净。四分：诸比丘相嫌，故触他净食，令得不净。佛言：不触者净；触者不净，吉罗。三、亦触亦恶。十诵：持戒比丘懈怠故触名不净。五分：树上捉果试看生熟，亦名恶触。
若就食言，通生及熟。
四、明互覆堕者。
四分中：安食具在树上，并从根断。若树根在不净地，枝叶覆净地，果堕净地，或为风吹雨打、鸟兽堕者，但使无人触、知，遇缘而堕，虽经明相，不成内宿。谓长足果也。若不净地，果菜未长足来，运运重生，则无内宿。随时而取，得入净厨。若果菜已离本处者，随经明相，比丘若知，即不得食。
五分：树根在净不净地，比丘亦在净不净地，果堕其中，非比丘所为，经宿者得食。若见果堕非净地，使净人拾聚经宿，不知净不净处，听食；若知在不净地，不得食。
僧祇：树在净、不净地，果堕净地，随何时取之。若净地、不净地，果落不净地，应及时内净厨中。若不净地生瓜瓠者，摘取及时内净屋中。有运致谷、米、豆等准前。并谓比丘不觉在不净地者成净，若知，不净。
第五、俭开八事。
四分：为谷米勇贵，人民饥饿，乞食难得，虽得少食，为贼持去。佛怜愍故，开界内共食宿、内煮、自煮、自取食，僧俗二食、水陆两果并不作余食法。
若定罪者，应开八罪，内宿、内煮、自煮、恶触、不受、足食、残宿等，三波逸提、四突吉罗，义加坏生。如水、陆果子，不受而食，岂令净耶？
律云：若时世还贱，故依开食，佛言：不得。如法治之。
十诵云：若俭饥时，食竟，得持残去。语施主知。
大门第四，净生种法。就中有三：谓制意、处人、净法。
制意者。四分、明了论疏：诸俗人、外道谓一切草木有命根，以佛不制此戒，故比丘伤于草木，为他轻诃，令彼获罪；又与白衣不别，不生恭敬心故。十诵名为疾灭正法，复曲制也。余如坏生戒中说。
第二，明处人。若使净人作净有四句：一、人、果俱在净地，成净，大善；二、人、果俱在不净地，成净，不合食。余二句出十诵。故文云：果在不净地，净者在净地，以火、刀作净，成净而不得食。若果在净地，净者在不净地，作净，得名净，得食。
三、明净法。
僧祇：每食时，上座应问：果菜净未？无虫不？问答如法，维那亦尔。
四分十种。初五者，谓火净、刀净、疮净、鸟啄破净、不中种净。此五种中，刀、疮、鸟净去子食，不中种、火净都食。次五者，若皮剥，若㓟皮，若腐，若破，若瘀燥，此应是净根种。又云水洗连根菜即名净，准五分净根种。
僧祇中：揉𫝽净萝勒蓼等；茎种者，摘却牙目净；十七种谷脱皮净；裹核种爪净；肤果种火净；㲉果种亦火净；𥢶果种未有子揉𫝽，若有子，火净。四分云：火净通五种。
毗尼母云水漂净、尘坌净，此应坏相。
僧祇：多果同器，一果作净，余者通得。若别器者，一一别净。甘蔗著叶，茎茎净，无者合束净。若粳米、萝卜根等火净、刀净已，停未用还生者，更净。
四分：比丘不应自作净，应置地使净人作，洗手更受。明了论云自加行所作。疏解：非言得自作净，然自作有益。如一聚果子，若未净者，但食皮肉，一一吉罗。若食核，一一波逸提。今以火一触，止得一吉罗，令一聚果子俱成净。免于多罪，岂非利益？
十诵：云何火净？乃至以火一触。若以火焰、热灰及炭等不成净。比丘自净，余比丘不应食。若刀、爪净，得食。五分：根、茎二种，以火为净。僧祇：树果野火所烧，灰围谷聚，恐非人偷，亦名为净。若食果核者，火净已听食。若皮净不火净，食核，提；若火净不皮净，俱得食；核皮俱不净，一提一越；俱作，无犯。然火净一法，种、相俱通。余如随相。
明了论疏：此净法不但约一物以成。如一聚桃李，但火触一，余皆成净；随以刀破爪伤，随一被净，余皆名净。此作净体，本以此为法，非使物不生，故名沙门净。准米中有谷，如上脱皮净。余条准此。
问：种、相云何别耶？
答：相者，谓一切果菜上有白毛，而依本青翠，不改其色，相同连地者。律云草木七种色者是也。所言种者，谓可种植，或虽离地，从缘得生之类是也。律云根有五种，广如随相。
第五，受法不同。手口二受，日别恒用。若不广明，教相难显。略取要务，以为八门：一、制二受意；二、受通四药；三、对人不同；四、加法亦别；五、说净通局；六、二受宽狭；七、重加进不；八、杂明罪相。
初门。手受五义。如萨婆多云：一、为断盗窃因缘故；二、为作证明故；三、为止诽谤故；四、为成少欲知足故；五、为生他信敬心，令外道得益故。广如随相中。五分：由未制戒故，各起过非。白衣诃言：我等不喜见此恶人，著割截坏色衣，而不受食而食，名不与取。
次口受意，为防护手受故。若无口法，过午便失；由有口法，乃至限满。又为防多罪故，手受但防于二，所以如下明之。
二、受通四药不。手受通四药，为防盗相故。口受局三，除其时药。亦有口受，不通手受，唯局中前。余之三药，手受亦尔。若加口法，通时非时。十诵云：时分药、七日、尽形，是三种药，必须有病，非举宿、恶捉者，手口二受得服。
三、所授人。手受为五义，除自同类，余六众三趣皆成受。口受唯对比丘，余众不成。
萨婆多：凡受食，为作证明故。若在有人处，非人、畜生及无知小儿，悉不成受；在无人处，天神、畜生成。广如随相·不受食戒。
善见：止食有三：谓手、口、眼也。
四、受法差别。
凡论受法，要心境相当，如律中错受酥、油，不成受等，必须仰手承之，情相领当。除其眼暗及不喜沙门、惊急缘者，置地而受。既知情事多违，预前运心普受。
就中分四。时药受法既数，对法亦多，具如不受食戒及对施兴厌中广述。此但明加口法者，三药别论。
初明非时药有四法：一、所受药；二、能授人；三、所受者；四、正受法。
初、明药体。无八患者，得加口法：内宿，内煮，自煮，恶触；残宿；未曾手受；受已停过须臾；手受已变动。
二、能授人四法：漉澄水色，免非时食；煮沸，拟后重温，生饮不须；以水滴净，为坏味故；净人施心，仰手持来。
三、所受人，谓比丘作三法：先自心解前浆类别，与净人情同；仰手受，无盗相；记识言。
四、正加口法。应至比丘所，具仪云：大德一心念！我某甲比丘，今为渴病因缘，此是姜汤，为欲夜分已来服故，今于大德边受。若蒱萄、梨果、蜜浆等，随病题名牒入，但改药名字。
七日药四法同上。
初、明药体自无八患。唯改第八：非是余比丘七日药，或犯竟残药。余七同上。
二、能授净人四法。净漉，与时食别；火煎煮；水滴净；施心授与，心相领当。
三、所受比丘有二。
初、自无五过：
相续畜。若畜至七日，即日受药不成。僧祇：比丘有第七日石蜜，即日更得石蜜，是名相污。
问：此既未过，云何相染？
答：非犯长相污，由前七日服讫，病犹不差，更服无益，作法不成。若得异药，得加七日。
相续畜。已曾畜药至八日犯长，即日得药入手作法，被染，更不堪服。
曾食他第七日药，即日自得，作法不成，以药味通故。僧祇律如此。
相续受。僧祇：比丘七日中日日受药，受而不食，至八日不得更受。须一日不受间之。谓贪多过受，又不服疗。
相续犯。僧祇：比丘七日恒服，至八日正可，不得更服。不妨受于异药。
上明相续，对一蜜药为言。若得油者，亦即加法。僧祇：生酥，熟酥，醍醐，展转易味，七日更受。
二、自作四法：仰手受；分别，言作七日油想，若本心作然灯、涂足受者不成，如僧祇说；记识言此中净物生，我当受；展转，受生酥作熟酥。毗婆沙云：七日药，手受、口受已，置一处，勿令净人触之。
四、正加口法。应执药口云：大德一心念！我比丘某甲，今为风病因缘，此是乌麻油七日药，为欲七日经宿服故，今于大德边受。余随对治，如前类准。
尽形药四种：
一、药无八患。如浆中说。
二、能授人作三法：火净已后，无变生过；与余药别；施心授与，情相领当。
三、所受比丘作三法。仰手受，心境与净人相同。记识之，如上法，若单者不须。分体分，谓紫苑丸是药体，而有羊肾为药分，二法别来别受，总来合受。
四、加法。言：大德一心念！我某甲比丘，为气病因缘，此是尽形寿药，为欲共宿长服故，今于大德边受。若丸、散之中，随其本病，对病之药，有五十、三十别色，各依本方题名入法。如前分别。
若买药未足，随得入手，即加口法。而体是尽形者，依本名加法。若是时药、七日药者，遇缘不得与尽形药头一时受者，应加法言今为气病因缘，此是羊肾尽形紫苑药分，为欲共宿等。余词同上。
若往市买药，令净人断价已，比丘依名自选取多少，一处著之。然后令秤，次第受取。不得置地。即觅比丘加之，不得过限。
今奉法者，希有一二。多并任痴心，抑挫佛法，得便进啖，何论净秽？高谈虚论，世表有余，摄心顺教，一事不彻。焉知未来恶趣，且快现在贪痴。有识者深镜大意！
五、说净者。
七日一药，作口法竟，偏心属己，须说净畜。药体贵重，贪积心多。久延多时，无变动义。气味殊越，资身力强。制令说净，舍封著也。手受七日，时少过希，亦不须说。
余之三药，反前不具，故不须净。
净法大同衣法，唯以长药为异。
六、二受通塞。
手受防盗，一人受已，通及余人。
口法亦尔。若据对病题名，实亦不通；莫非以其口法，加他二通之药，故舍前人，受法不失。何以知之？四分云：第七日药与诸比丘食之。余如义钞及疏说。
七、重加以不。
若明手受，触失本受，即须更受，虽重无过。
口法者，萨婆多云：五日已还，触者，更加七日法，不作二日法。不从药势，正从法论。六日已去，不得重加，以药将入净故。
僧祇但云药势相接，七日可知。如上净人误触七日油中成失。成论云：如服酥法，极至七日，坚病得消。
八、杂明诸相。
萨婆多：若病比丘须七日药，自无净人，求倩难得，应自从净人手受，从比丘口受已，随著一处，七日内自取食之。若作口法竟，一日乃至五日，净人来触，或更以余不受药来杂，应加手口二受，复得七日服。若至六日已去，净人触、余药杂，并不得加。若药众多，不知何者是本药，应更手受、口受，然后服之。若病重不能口受，亦直尔得服。设看病比丘手受、口受，亦成受法。
问：此手口二受，防护何罪？
答：今分四药别论。
如时药，手受防二罪，不受、恶触也。口受同之。
非时浆，手受防二罪：一、防一往不受；二、防不受而捉恶触。口防二罪：一、防过中失受；二、防过时失受恶捉。
七日药，手受防二罪，同浆中。口防三罪：一、防过时失受；二、防过中恶触；三者，残宿。昔云防内宿。
尽形寿药，手受同上。口防六罪：一、过时失受不受；二、恶触；三、残宿；四、内宿；五、或有内煮；六、自煮。
因明生罪。
时药手受，过中生二罪，失受、恶触；经宿，生残宿、恶触二罪。
非时浆，手生二罪，同时药中。口受生三罪，明相出，有非时、残宿、恶触。
七日药，手生二罪同上。口生五罪，八日明相出为言，谓残宿、非时、犯舍堕、恶触、服尼萨耆不舍药吉罗，具足三提二吉。
问：云何不生不受者？
答：药本是不受，犹加口法，失不受。至八日旦起，有任运失受，非谓能生不受。不同残宿，本无残宿，以有口法，八日有残宿生。非时亦尔，药体未有法，无有时与非时。由加口法，八日旦名非时。
尽形寿者，手受同前。口受亦有生六罪者。无病而服，吉罗。余如随相，非时、不受、残宿三戒具明。
问：四药之中，何故七日罪重，余三轻者？
答：一、即用资强，垢心厚重；二、体现常存，圣开说净，反违佛教，过限不说，故重。余药反此故轻。
问：比丘非时而食，具足几罪？
答：时药一咽，七罪：非时、残宿、不受，三波逸提；内宿、内煮、自煮、恶触，四突吉罗。
此谓经宿已，不受、自煮而啖者。若非时中，净人过授，亦无不受罪，余罪例此有无。
养生众具，殷凑繁多。随报开听，事资道立。虽在缘广被，而法据有准。违则斯制，犯则无赦。既混其体貌，故分其条格。略言来意，别舒如后。
就中先明钵器，是制教也，故初明之。
余有养生众具，入听门摄，自如后列。初中分七：一、制意，二、体如，三、色，四、量，五、受法，六、失受相，七、受用行护法。
初、制意者。僧祇云：钵是出家人器，非俗人所宜。十诵云：钵是恒沙诸佛标志，不得恶用。善见云：三乘圣人皆执瓦钵乞食资生，无有因，四海以为家居，故名比丘。中阿含，钵者，或名应器。
二、体者。律云：大要有二，泥及铁也。
五分：有用白铜钵者，佛言：此外道法，若畜得罪。佛自作钵坯以为后式。
十诵：畜金、银、琉璃、铜、镴、木、石等钵，非法，得罪。
五分：畜木钵，偷兰。僧祇云：是外道标故，又受垢腻。
今世中有夹纻钵、掍瓦钵、漆钵、瓷钵，并是非法，义须毁之。
三、色是非。四分云：应熏作黑色、赤色。僧祇：熏钵作孔雀咽色、鸽色者如法。
若准律文，并须熏治。律文广具熏法。而世有素瓦、白铁、掍鋧为色者；或先熏铁钵而剥落者；先熏瓦钵，但掍不磨，色浅落受腻者；有用麻油涂者：并为非法。亲问翻经三藏，云：中国无用油钵者。若此土行用，一度讫即打破，不许再用。五百问中，不许受畜。准此，瓦澡罐，义同油钵。
善见云：铁钵五熏已用，土钵二熏已用受持。诸部律并明熏法。此方用熏二遍入笼，犹未变色，但用法不同。
四、量是非。四分：大钵受三斗，小者受斗半。中品可知。此斗、升不定。此律姚秦时译，彼国用姬周之斗。准唐斗，上钵受一斗，下者五升。
十诵斗量同四分。又彼律云：下钵受一钵他饭，半钵他羹，余可食半。萨婆多云：钵量，论师种种异说，然以一义为正。谓一钵他受十五两饭；秦秤三十两饭，是天竺粳米釜饭。时人咸共计议：上钵受三钵他饭，一钵他羹，余可食者半。三钵他饭，可秦斗二斗；一钵他羹，可食物半，复是秦斗一斗。上钵受三斗。律师云无余可食物，直言上钵受三钵他饭，一钵他羹，留上空处，食指不触中。中、下二钵，可以准知。
见一肆上好钵，圆正可爱。律师云：佛初出世，众僧无钵，佛敕帝释令天巧工作十万钵在世间。肆上钵者，是彼天钵，非是人造。
毗尼母云：不满斗半，若过三斗者，不成受持。
然则诸部定量，虽无一指，然多以三斗、斗半为限。但此器名应器，须依教立。律云：量腹而食，度身而衣，取足而已。言通增减，必准正教。
世执小钵者多，大者全希。岂非狭局贪著数受多益之相？既号非法，不合说净、受持。
五、加受法。十诵云：大德一心念！我某甲此钵多罗应量受，常用故。善见云：若无人时，得独受持钵。文准上。僧祇云：若十日内舍故受新，十日一易。
六、明失法诸相。善见：虽先受持，若穿如粟米，失受持。若以铁屑补塞已，更须受。若偏、斜、破，并不成受。
善见：若买他钵未还直，不成受。其主虽言但受持，亦不成。若过十日，不犯长。若买钵度价竟，钵主熏已，报比丘知，不往取，过十日犯舍；若余人知熏竟，传向比丘说，闻语不往，无犯。
四分：钵盂孔罅，食入中，但洗；余不出，无犯。准此，不漏故不失受。
问：但畜一钵，不加受法，过限犯舍不？
答：不犯。由是制畜，事同三衣，但犯不受持钵罪。若有长者，准衣说净。
七、明受用行护法。
五百问云：若一日都不用钵食，犯堕。重病者开不用。若出界去，经宿不失。五分：诸比丘钵中歠粥，苦热不可捉，听别作歠粥器。
毗尼母：不得用粗澡豆洗钵，坏色。当熟捣，细物筛而用之。乃至病，亦不得用杂香澡豆洗身。乃至乞食时，各自作钵络盛钵自持之。因与净人钵行乞，外道投药钵中，比丘死，便制也。
僧祇：若洗钵无坐处者，当偻身踞坐，离地一搩手。不得用灰，令色脱，当取树叶汁、无沙巨磨。不得临岸危处。应先洗师钵，后洗己钵。不得持己钵中残水写师钵中。乃至洗讫，当踞坐，持钵囊带串臂，著膝上盛之。乃至浣染衣者，先与师染浣。勿以师衣裹己衣渍之。若被缀破钵，要须食竟，解缀净洗已，晒令燥，还持绳缀，举著常处。勿在地上。下至无物，以水洒之安设也。
十诵：钵是诸佛标志，不得恶用。新熏钵，酥著，一心三洗，是名净。又不得日中炙令津出，吉罗。毗尼母：不应钵内洗手。一切处不应用，除病。敬之如目。五分：护钵如眼睛。洗铁钵听去地一尺，瓦钵离地五六寸许。宜著好处安置。不得不拭著日中曝。若安地上，盛宿食，暖汤洗，盛药，并得罪。
四分：守护此钵。不得著瓦石落处，若倚刀杖下，若悬物下，若当道中，若石上，若果树下，或不平地；若户限内、户扉下，若绳床、木床下，除暂著；若床间、床角头，除暂著。若立荡钵等，并不合。不得一手捉两钵，除指隔中央；或一手捉两钵开户，除用心。乃至足令钵破等。
僧祇：恶心破钵、三衣、塔、像，解界，破僧房等，皆偷兰。
四分：不得作非钵用，一切长物不得内钵中。若画钵中花、像、万字、己名，一切不得。破，不得都墁、缠钵四边。若口，应墁两分，留一分；若星孔多，应尽墁之。不得著地，熏坏故，应以泥浆洒地安之，若叶，若草上，若钵支。故坏者，以白镴墁底。不得杂沙牛屎洗。以器盛水，渍牛屎，澄去沙用。以外用叶，用花，若果汁洗，取令去腻。若手执难持，作囊盛，系口，带络肩上，挟钵掖下，钵口外向。不尔，作函盛之。恐相搪者，以衣、树叶隔之。安置杙上。五百问：不得覆钵壁上，应巾裹悬著壁上。善见，瓦钵袋串左肩，青色。
次听教中。既曰众具，故杂列之。
四分开十六枚器，谓大釜、釜盖、大盆及杓，小釜、釜盖、小盆及杓，洗瓶、瓶盖、盆及杓，水瓶、瓶盖及盆、杓。则有二釜、四盆、二瓶、四盖、四杓。
又有铁作者出家，欲作钵，佛开作之。须炉、椎、钳、韛囊、错、旋器，并得畜，作袋盛悬杙上。亦开畜熏钵调度法用等。若缝衣时须绳墨、赤土、白墡、雌黄、絣线、尺度、缕线、针、刀子，补衣等物，并开之，作袋盛之。患针零落，作针毡及筒，安塞。治钵须钻、鍱，并得。兰若比丘开以火术出火，火母、火子及钻等并得。若得七日药，应著键𨩲、小钵、次钵、大钵中。不作净施。安著杙上、龙牙杙上。不得畜皮、木钵。出要律仪：键𨩲为助食器。鼻奈耶：键𨩲者，浅铁钵也。
四分：老病不堪步涉，听作步挽车，若辇，若乘；除牸牛、草马。若得辇，听畜；须辇辕及皮绳，若枕、凳，并得。应使寺民、优婆塞、沙弥担牵。若得车，亦尔。应除织皮绳、发绳。
十诵：比丘无针，不得外行。
五分：非行来处，若大小便及洗手脚时，听著屐。四分亦尔。僧祇：畜砖瓦拟揩脚。
十诵：牦牛尾，拂佛塔故受。僧祇：自今已去，听捉线拂、裂㲲、树皮等，除牦牛尾、马尾。金银柄一切不听捉。若白色，染坏用。不得如淫女捉，作姿作相。是名拂法。
五百问云：若僧中说法，高座上，不病，不得凭几。捉麈尾，犯堕，非毛者得。四分：得尾拂，开畜。不得畜织毛㲖。
十诵：四人已上坐处，长床所摄。
四分：木师出家，一切作器不应畜。剃发人出家，不得畜剃刀。众僧得畜剃刀、木作器。角器听用盛油。若得衣须浣，开畜浣器及板、剪刀。若不解事数，听用算子，以袋盛悬杙上。为治病故，畜㓟刀。若煮药铫，若铜釜、铁釜、土釜及三种瓶，煎饼鏊、铜杓、铜樽，众僧亦得。
若钵不正，作钵支。尘坌者，作盖。若须薪、染草、牛屎等，无人处得持之；见白衣，下著地。寺内得自移墼石、材木等。捣药须杵、臼、簸箕、簁、扫帚，并开。为治眼故，得畜琉璃篦。若灌鼻筒、烟筒，吹火筒，若钳，若椎火把、暖水瓶、注水筒，并洗脚者供澡槃、洗脚器，所须应与。
若得大小豆、大小麦、胡麻、粳米，应以钵器为量，不得畜升、斗、秤。若酥油等须秤量者，听刻木作铢两，齐四五两作，准为斤数。五分初如四分，后与他物，虽多犹瞋少，佛令僧私畜斗、斛、升、合及秤。
四分：供给和尚，听用铜盘，若案、若几，所食之物，尽持置上，一时授与。得果多压取汁饮，开畜压具。若夜集暗，须灯器、灯炷、铁箸、铁炷、转轮灯树、火炉、灯笼、扫帚、扇，并得别人受。若为护衣故，寺内听以树皮、若叶、若竹作盖。供给盖具，一切得畜。
为补革屣故，开畜锥。得熟皮作革屣，须刀、裁板、铲、磨石等，并开。若刀、锥、筋、毛、缕、皮、铲迸散，听作囊盛，若织竹作笼，若树皮笼，听以毛囊裹外，亦得趣用十种衣作囊，不得以皮作。若刀生坏，听以毳、劫贝、大皮等裹刀。
若发长者，开剃刀及鞘，应以劫贝等障，勿令坏。若刃卷，手上波，石上磨，其石纳刀囊中。刀钝者，开畜刮刀。发散，畜盛发器。又开镊子、剪爪刀、刮舌刀、揥齿物、挑耳篦。
供给住房比丘法中。听与大小绳床、大小木床、枕、户排、户钩、杖、盖、扇、水瓶、洗瓶、盛水器，浴室瓶及床、刮污刀等。一切白衣器，种作耕犁捞等不应畜，一切宝物作诸器并不得。若道行恐蛇蝎诸虫者，当执锡杖摇，若筒盛碎石，若破竹作声。不得执空中杖，若畜如法治。
若僧集，患热，听作大扇，若作转关扇车，令沙弥推之。若作饼，作豆麨，须麨敛、量麨器、盛盐敛、苦酒瓶、木欓、木卮、匕杓、碗等皆开。若食饮多，不节成患者，开作浴室。若住房内臭，以香泥乃至四角悬香。
增一云：告诸四众：造浴室五功德，除风，差病，去尘垢，身轻便，得肥白。比丘当方便造立。十诵：边屏处安浴室，所须者办之。僧祇：浴时不病，令人揩者，越；五众自揩亦越，互揩亦越。
毗尼母：浴室中，上座应为浴僧说洗因缘。不为严身净洁故；但令除身中风冷，得安隐行道；当为厌患身法；调伏心法，应生慈心；为令得少欲知足故。如是一一事，并有上座说法仪式，随事诫敕，不复具之。
毗尼母：听畜刀子六种：一、用割皮，剪甲，破疮，裁衣，割衣上毛缕，六、用净果。乃至食时种种须故。五分：听畜拔鼻毛镊。
大论：供给坐禅法，禅杖、禅毱、禅镇、骨人、禅经、好师、好照、衣服等。
毗尼母：比丘止得畜三衣、钵、坐具、针线、囊、瓶、盆等是。不合畜者：女人、金银、一切宝物、一切斗战具、盛酒器等。生人嫌疑故。
五分：画床不合坐。凡所用盆瓦器物脚，不得作人畜脚相。诸有器皿，各储备一，拟后破失。
四分：若染时，须釜、铜盆、器、镬、斧、绳、签，并得。若水井池水、栏楯一切供给。天雨患湿，上安屋。露地有薪，作屋覆之。
增一，作房施僧，名招提僧施。四分：檀越为比丘作堂，如王住殿，一切所须并开受。诸比丘欲作房，佛令随作房法一切听与。律文事事具出，略不明也。若分得破房，修理不具，不肯取，佛令随力多少应治，一切所须供给。
十诵：佛自执木作具治寺门，僧得畜一切作具。僧坊坏，得持一房卖，治一房。亦得用敷具卖治之。僧坊上座、私房上座，每有破坏杂事，先自手作。迦叶数数蹋泥泥僧房。比丘得自造舍上木。
僧祇：比丘作房，欲自泥壁，五彩画之，并得。唯除男女和合像，余山林人马并得。四分亦不得用，不应文绣装校，听用余杂色禽兽文者。阿难得别房，开受。若僧地中作私房，有客来应起；不起，还僧地。若营屋者，不得卒成，以不坚牢。若作大重阁堂，听十二年经营，余者随大小量宜。若营事比丘作房成，庄严香熏，所须具足者，与房住。九十日一移。不得更受余房。若有俗人能治破房者，白二与之。
五分：诸房上皆题某甲檀越房。
十诵：若以房施僧，转施尼者，是非法施、非法受、非法用。若施尼转与僧亦尔。若房舍、卧具有檀越者，但得看视，不得夺一与一。治坏房者，六年与住；作新房者，十二年住。
僧祇：先是僧房破坏，更易户向，二三年随功夫多少，羯磨与住。若空房不任住治事者，应与一时住。若床几、枕褥垢腻破，更染浣补治者，亦一时住。
夫福出净田，道起少欲。为福之家，唯重唯多；受施之者，唯少唯节。多供无厌，是为福之法；少受限量，信行者之仪。律云：檀越虽施无厌，而受者应知足也。
但出家之士，形参圣服。有待之形，假资方立。施时不取，后须难得。若善应于法，则能所无瑕；必于事莫准，使规成何寄。如能善省时资，令有力无事者，可谓道缘义立，行从此生。
何者？贪心出于情著，无染良由自节。纵心则非味起迷，约志则美膳生厌。所以善恶发于中怀，升沈寄乎方寸。是故为行人者，无宜轻纵，不思时缘，任事生滞，都无俭约。脱漏深网，岂不悲哉！
然渴爱难满，如海吞流。若裁之以法，众患俱息。既能形服异世，标怀远大，何得于事，容斯秽迹！但九流子俗尚鄙耻衣食，况三宝圣种，而滞于发足，方坠泥涂，一何可叹！
今略述由渐，下引诚文，使怀道之士，详而敛迹焉。
就中分五：初、明受施之人；二、明厌治方便；三、明立观有教；四、明作观方法；五、明随治杂相。
初中。善见云：比丘受用施物有四种：一者，盗用，若比丘破戒受施，名为盗用；二、负债用者，受施之时，必须作念，不作得罪，负人信施；三、亲友用，谓七学人受供；四、主用，阿罗汉。
毗尼母云：受人信施，不如法用，放逸其心，废修道业，入三涂中，受重苦故。若不受苦报者，食他信施食，即破腹出，衣即离身。若知前人无业而施与者，能施、所施，二俱为施所堕。
智论明能施清净，受者不净，如是四句。若出家人无戒，无慧，食于信施，入铜橛地狱，受铁丸、铁浆二苦。
四分：乃至犯突吉罗以上罪，无故受他利养，及持戒比丘礼敬，并不合受。
二、明厌治方便。
如大集中：云何比丘观所著衣作不乐想？若缝衣、见衣、触衣、著衣、脱衣，观如是时，如血涂皮，烂臭可恶，虫所住处；如是观时，于衣贪心即时除灭。
云何修习食不乐想？若有比丘执持钵时，如血涂髑髅，烂臭可恶，虫所住处；若得食时，应观是食如死尸虫；若见麨时，如末骨想；得饭浆时，作粪汁想；得诸饼时，作人皮想；所执锡杖，作人骨想；得乳酪时，作脓血污想；若得菜茹，作发毛想；得种种浆，作血想。是名于食生不乐想。云何于房舍生不乐想？若入房时，念如地狱受诸苦恼。如是房舍，即是和合，所有材木即是人骨，土是人肉，乃至一切床榻、被褥，亦复如是。作是观时，即名世间不可乐想。若能观察如是想者，是人即得如实法也。
四分：宁以热铁为衣，烧烂身尽，不著信心男女衣服。宁在铁床烧身焦烂，不受信心好床卧具；宁受铁屋中住烧身，不受房舍在中止宿；宁吞热铁钩烧烂五藏，从下而出，不受信心饮食；宁以热戟刺脚，不受信心接足作礼；宁以热斧自斩其身，不受信心手扪摸其身。何以故？不以此因堕三恶道。若非沙门，非净行，自言是沙门、净行；破戒行恶，都无持戒威仪，邪见覆处作罪；内空腐烂，外现完净；食人施故，以不消信施，堕三恶道，长夜受苦。是故当持净戒受人信施，一切所须能令施主得大果报，所为出家作沙门，亦得成就。
若明恶报，如僧护中广述五十六事。涅槃、阿含等大小乘经论，并种种厌观云云。
三、明立观有教者。
智论云：若不观食法，嗜美心坚著，堕不净虫中，烊铜灌口，啖烧铁丸。
十诵云：每食时，应生厌心，为存身命故。
摩得伽云若得食时，当观从仓中出地中，以粪屎和合，种子得生，还养粪身云云。
毗尼母云：若利根比丘得食时，口口作念；得衣时，著著作念；若入房时，入入作念。若钝根者，初得衣食房舍，总作一念。
佛藏云：从聚落中乞食得已，从聚而出，往至水边可修道处，置食一面，结加趺坐。当观其食种种可恶，及观自身极是恶器。广如彼说。
四、明观法。
然衣、食、房、药四事供养，能施舍悭，受施除贪，此则能所俱净，生福广利。若彼此随情，纵逸任性者，则俱堕负，圣贤同非。故涅槃云或令施主果报减少，或复无报等。
虽利养等同，发有稀、数。食为大患，时须进口。过兴既数，整法亦难。若不策其心府、改其节操者，多陷迷醉矣。夫沙门之异俗，由立行有坚贞；同鄙世之昏闷，余行亦可知矣。故成论云：现见在臭屎中生，不在磐石中者，由贪味香故也。
今故约食时立观，以开心道。略作五门，明了论如此分之。
初、计功多少，量他来处。
智论云：思惟此食：垦植耘除，收获蹂治，舂磨淘沙，炊煮乃成，用功甚多。计一钵之食，作夫流汗，集合量之，食少汗多，须臾变恶。我若贪心，当堕地狱啖烧铁丸；从地狱出，作诸畜生，偿其宿债，或作猪狗，常啖粪除。故于食中应生厌想。
僧祇云：告诸比丘：计此一粒米，用百功乃成。夺其妻子之分，求福故施。云何弃之！
二、自忖己身德行。
毗尼母云：若不坐禅、诵经，不营佛法僧事，受人信施，为施所堕。若无三业，知故而施，俱为施堕。比丘强饱食施主食，骄慢意，或自食己食，强饱过分，为施所堕，以其食亦从施主得故。何以故？佛长夜中常叹最后限食。施持戒者，能受能消。施持戒果报大，破戒果报少。足食已，更强食者，不加色力，但增其患。故不应无度食。
三、防心离过。
明了论疏云：
律中说出家人受食，先须观食，后方得啖。
凡食有三种。
上食起贪，应离四事：一、喜乐过，贪著香味，身心安乐，纵情取适故；二、离食醉过，食竟身心力强，不计于他故；三、离求好颜色过，食毕乐于光悦胜常，不须此心；四、离求庄严身过，食者乐得充满肥圆故。
二者，下食便生嫌瞋，多堕饿鬼，永不见食。
三者，中食不分心眼，多起痴舍，死堕畜生中，作诸啖粪乐粪等虫。初贪重故，并入地狱。且略如此。
反此三毒，成三善根，生三善道。谓无贪故生诸天中，下二可知。
四、正事良药观分二。
为除故病：饥渴不治，交废道业。不生新病：食饮减约，宿食消灭。
又以二事为譬：如油膏车，但得转载，焉问油之美恶；欲度险道，有子既死，饥穷饿急，便食子肉，必无贪味。
五、为成道业观。
三种。一、为令身久住故。欲界之身，必假抟食，若无不得久住，道缘无托故。二、为相续寿命。假此报身假命，成法身慧命故。三、为修戒定慧，伏灭烦恼故。持世云：若不除我倒，此是外道，不听受人一杯之水。佛藏亦尔。必厌我倒，于纳衣粗食，不应生著。
五、明随治杂相。
华严云：若得食时，当愿众生，为法供养，志在佛道。
五分：若不为解脱出家者，不得受请。若坐禅、诵经、检校僧事，并为解脱出家者，听受僧次。
十诵：若到食处，应默然一心净持威仪，生他善心，当徐入徐坐。应观是食难求、难得、难成办；当观入口在生藏、熟藏，若后出时，唯是不净；由此食因缘，起种种烦恼罪业，受苦果报。
五百问云：昔有比丘好乐衣服，昼夜染著，因病致死。后为化生蛇，还来缠衣。众僧葬死比丘讫，取衣作法，蛇便延颈吐毒。僧共看之。有得道者入四等观，语蛇令去。遂入草中，毒盛火出烧身，命终入地狱。
毗尼母云：衣作念云：为除寒热羞耻故。房作念言：为障风雨故。食作念言：为除饥渴因缘故。传云：凡食不得过三匙：为断一切恶故进初匙，为修一切善故进中匙，为度一切众生故进后匙。乃至回向佛道，进余菜茹等。余如下说。
四分云：量腹而食，度身而衣，取足而已。又云：食知止足，故苦消灭，新苦不生，有力无事，令身安隐。
增一云：多食五苦：一、大便数，二、小便数，三、多睡眠，四、身重不堪修业，五、多患食不消化。故佛言食知节量。因说偈云：多食致病苦，少食气力衰。处中而食者，如秤无高下。
杂宝藏中：有王试外道、比丘好恶二食，以验知道法。比丘乃至说偈云：是身如车，好恶无择；香油臭脂，等同调滑。
中含云：告诸比丘：于生活中，下极至边者，谓行乞食。世间大讳，为秃头擎瓦钵行。彼族姓子为义故受，以厌患生老病死诸苦恼故。若愚人出家而行思欲，持戒慢缓，如以秽洗秽，何由可脱！
前具列正教，必须准用。临食五观，口口缘之。随得随失者，为贪等毒所夺。
夫报力增上，行成精洁，故能高超众累，竦拔不群。是以释迦一化，盛称斯德。故凡所制者，并为多贪；凡开教中，先扬此行。欲使进疲怠之客，趣禅定之城；策染尘之夫，登尸罗之陛。此其大意也。
智论云：佛意令弟子随道行，舍世乐故，赞十二头陀为本。有因缘，不得已而听余事。云云。
就中分四：一、释总名；二、列数明体；三、诸部异行；四、杂出诸法。
初、释总名显德。
善见云：头陀者，汉言抖擞。谓抖擞烦恼，离诸滞著。
圣善住意天子经云头陀者，抖擞贪欲、瞋恚、愚痴、三界、六入，一一别论。又云：我说此人能善抖擞。如是抖擞，不取不舍，不修不著，我说此人能说头陀。
增一阿含云：其有毁赞十二头陀一一行者，则为毁赞于我。我常赞行此法。由此住世故，我法久住于世也。十轮云：毁破禁戒失头陀，以造逆故非我灭。如过去佛之所说，破净戒者不入众。华手经云：以迦叶行头陀苦行故，来至佛所，如来移身，分座与迦叶。辞让不受。杂含中，佛亲命以半座，手授僧伽梨，易迦叶所著大衣，于大众中称赞头陀大行。四分：佛三月静坐，唯除一供养人。时有六十头陀，往至佛所，为佛赞叹，名供养佛人。
十住婆沙：阿练若比丘，略说十利，尽形不应舍：一、自在来去；二、无我、我所；三、随意无障；四、心乐习空处；五、住处少欲少事；六、不惜身命，为具功德；七、远离闹语；八、虽行功德，不求报恩；九、随顺禅定，易得一心；十、处于空处，易生无碍想。若有因缘，听入塔寺。有通有局，不同外道尽形空处。广说如头陀品中。
头陀名，通聚落、空野。兰若冢间，定出城邑；余之十行，喧静通行。
二、列数者。
位分为四：谓衣、食、处及威仪也。先出相生次第，后一一列行，各辨方法。
初、衣服中者。衣是资道之缘，济身最要，故先就外资以明知足。若于此衣，取不得方，广生罪累，为恶业所缠，缚在三有，障碍出道，即非头陀。是故教诸比丘，于彼外资，少欲知足，受取有方，趣得资身长道便罢，即是头陀，离诸贪著。故衣中立二：一者，纳衣；二者，三衣。
虽得衣以障身，内有饥虚等恼，宁堪进业。故就食中，立四头陀：一者，乞食；二、不作余食法；三、一坐；四、一揣也。
然衣食乃具，修道义立。若处在愦闹，心多荡乱；必托静缘，始成正节。是以于处，立五头陀，谓：兰若、冢间、树下、露坐、随坐。
上来三种，并是助缘。若系念思量，斩缠出要者，无过坐法。故于威仪立一常坐。
二、列名行体。
初、纳衣者。四分云：舍檀越施衣，著粪扫衣。
十住婆沙云：比丘欲具足行持戒品，应著二种衣，谓：居士施、粪扫得也。以有十利故：一、惭愧；二、障寒热毒虫；三、表示沙门仪法；四、一切天人见法衣，尊敬如塔；五、厌离心著染衣，非贪好；六、随顺寂灭，非为炽然烦恼；七、由著法衣，有恶易见；八、更不须余物庄严故；九、随八圣道故；十、我当精进行道，不以染污心于须臾间。
宝梁经：周那沙弥洗粪扫衣，诸天取汁自洗身。
二者，三衣。四分，舍诸长衣，著三衣。
论云：但有三衣，更不畜余衣，有十利：一、于三衣外，无求受疲苦；二、无守护疲苦；三、所畜物少；四、唯身所著为足；五、细戒行；六、行来无累；七、身体轻便；八、随阿练若处住；九、处处住，无顾惜；十、随顺道行。
三、乞食法。善见云：三乘圣人，悉皆乞食。
萨婆多：受乞食法者：一、以在众因缘故，多诸恼害；二、以鞭打，僧祇人民共相瞋恼，多诸非法，食不清净；三、以观他意，色心不安；四、少欲知足，修四圣种。受檀越请，亦有过失：以请因缘，先粗者更令精细，若少劝多，若无兼味，教增众馔；心有希望，即非少欲圣种之法，常怀彼我得失之心。若乞食者，萧然无系，意无增减；又众食有尽，乞食无穷，佛教弟子，修无尽法。
四分：兰若比丘，入村乞食者，清旦净洗手，至衣架边，一手举衣，一手挽取抖擞。著七条已，揲大衣著肩上，若钵囊中，执打露杖在道行。常思惟善法。若见人，先问讯，言善来。若近聚落，便著大衣。至于村门，应看巷相、空处相、第一门相、第七门相。右手捉杖，左手持钵，道侧而行，次第乞食。若俗人送食，不得迎取，除唤来往取。不得强乞，应知，当得者立待。得食已，作念言：此为贼食，此自食。乃至出村，安钵著地，揲僧伽梨，如前进否。至兰若处，方共食之。
僧祇云：若乞食时，不得语云与我食，得大富。当在现处，默然而立。
十诵：乞食，得入三重门，至庭中，三弹指，不得，便去。食时，先啖熟者，后啖生菜果等。
十住云：乞食十利：一、所用活命，自属不属他；二、施我食者，令住三宝，然后当食；三、施我食者，当生悲心；四、顺佛教行；五、易满易养；六、行破骄慢法；七、无见顶善根；八、见我乞食，余修善法者效我；九、不与男女大小，有诸缘事；十、次第乞食，于众生中，起平等心。
善见云分卫者，乞食也。
僧祇，迦叶发愿，乞食初得，施与僧尼，后得者自食。智论：佛将释子去迦毗罗城五十里住，来往入城乞食，皆并告苦。因说不寐夜长，疲极道长，愚生死长等法。
增一云：大目连乞食，为梵志所围，瓦石打，骨肉烂尽，为往业故。还见舍利弗，便入灭度。舍利弗先入灭度，为患重故。三界诸天，堕泪如雨。故知业能随逐，至圣不免，但断总报恶业，别报不亡。
四、不作余食法。由食多无度，妨道业故。智论，由求小食、中食、后食，则失半日之功。佛法为行道故，不为益身，如养马、养猪等。
五、一坐食者。论云：先受食处，更不复食，有十利故：一、无有求第二食疲苦；二、于所受轻少；三、无有所用疲苦；四、食前无疲苦；五、入细行食法；六、食消后食；七、少妨患；八、少疾病；九、身体轻便；十、身快乐。
智论云：有人虽一食，而贪心极啖，腹胀气塞，妨废行道，故受节量食。
三千云：不得数数食，应一食，以长淫、怒、痴结，不异俗人。
六、一揣食。谓数受益故，贪心则多；今总受内钵中，斟量取足，更不受益。
解脱道论，节量食，断于贪恣故，取尽二十一揣等，如彼十二头陀品中，广有对治。智论：节量食者，随所能食，三分留一，则身轻安隐，易消无患。如经中说，舍利弗云：我若食五口、六口，足之以水，则足支身。于秦人食，可十口许。
七、阿兰若处者。智论：名远离处，最近三里，能远益善。余诸杂行，如第六十八卷中。四分云：空静处，去村五百弓。弓长四肘，用中肘量也。则一肘长一尺八寸，六尺为步，积之便有若干里也。
中国僧寺，并在城外。尼寺城内。十诵云绕祇桓虎吼，此寺去舍卫城南千二百步。萨婆多云：去村一拘卢舍。谓兰若闲静处，不令闻村中鼓声，恐乱诸坐禅比丘。
若僧、衣二种兰若，如前明。
僧祇：阿兰若比丘，不得轻聚落比丘，应赞言：汝聚落中住，说法教化，为法作护，覆荫我等。其聚落者，不得轻练若比丘云：汝希望名利，与禽兽同处。从朝竟日止可数岁耳。应赞言汝远聚落，在闲静处思惟，上业所崇，此乃难行之处，能于此住而息心意等。
八、冢间坐者。十住论，谓在死人间住者，随顺厌离心故。常止宿死人间，有十利：一、常得无常想；二、得死想；三、得不净想；四、一切世间不可乐想；五、常得远离一切所爱人；六、常得悲心；七、远离戏调；八、心常厌离；九、勤行精进；十、能除怖畏。
九、树下坐。智论云：树下思惟。如佛生时、成道、转法、入灭，皆在树下。行者随诸佛法，常处树下。论云，乐不处覆地，有十利，所谓无有房舍、卧具、所爱、受用疲苦，及随四依法，易得无过，复无有众闹等。
十、在露地者。智论云：我观树下，如半舍无异，荫覆凉乐，又生爱著。便受露地，月光遍照，空中明净，易入空定。
增一云：比丘！因缘和合，乃有此身，骨有三百六十，毛孔九万九千，脉有五百，筋亦五百，虫八万户。当常思学，名最空法。
善见：若受上头陀法，在树下，若在空地，乃至不得以袈裟为屋，不得将僧卧具在外受用；若能爱护，乃至袈裟覆，不令湿，得用。受中头陀者，无雨时露地，雨时屋下，得用僧卧具。
论云：十利故：一、不求树下；二、远离我所有；三、无有诤讼；四、若余去，无顾惜；五、少戏调；六、能忍风雨、毒虫、寒热；七、不为音声、荆棘所刺；八、不令众生瞋恨；九、自亦无有愁恨；十、无众闹行处。
如来依大畏林。风雨交流，昼入林中，夜便露坐。或村人以木枝著耳鼻中，或加屎尿及以土坌，终不起意向彼云云。
十一、随坐者。论云：随所得坐处，不令他起，有十利：一、无求好精舍住疲苦；二、无求好卧具疲苦；三、不恼上座；四、不令下座愁恼；五、少欲；六、少事；七、趣得而用；八、少用则少务；九、不起诤因；十、不夺他所用。
十二、常坐不卧者。萨婆多云：加趺坐者，将正心故。然始正身，异外道故，生人信心。故三乘人，皆以此坐悟道。
解脱道论云夜常不卧也。如决定王经中。有四法：一、乃至弹指顷，于众生中不生瞋心；二、不应与一时顷使睡眠覆心；三、引导众生，使得阿练若功德；四、昼夜不离念佛。余如论说。
十住论说十利：一、不贪身乐；二、不贪睡眠乐；三、不贪卧具乐；四、无卧时胁著席苦；五、不随身欲；六、易得坐禅；七、易读诵经；八、少睡眠；九、身轻易起；十、求坐卧具衣服心薄。
四分中：兰若比丘，敷好卧具安眠。佛言：不应尔。应初夜后夜，警意思惟。所为出家，为存出要。观行法如后说。
智论云：身四威仪，坐为第一。食易消化，气息调和。求道者，大事未办，烦恼贼常伺其便，不宜安卧。若欲睡时，胁不著席。
三、诸部异行。
毗尼母中云：若瞋心不止，我则不食。待瞋灭，方食。
智论：中后不饮浆。由此缘故，心生乐著，不一其心，修习善法。
宝云经云：四分之一食。凡乞得食，分为四分，一分与同梵行者，第二分与穷下乞丐之者，第三分与诸鬼神，第四分自供身食。但念修道，于食中不生贪染心。若乞食时，系念威仪，终不轻躁，谛视目前不过一寻，次第乞之。除恶狗、恶牛，先破禁戒，随有人、畜能扰恼者，皆悉不往。可讥嫌处，亦不往彼。余如彼十二头陀中说。
十住婆沙有毳衣食后不受非时饮食，各有十利，如彼说。
解脱道中有十三头陀：衣二；食五；处五；十三是常坐，勇猛之分。
十诵：多雨国土，四月在露地，八月在覆处；少雨国，反前。
上列十二，依四分而言。统明经论所述，并不及解脱道论次第详悉。正行既成，定慧斯立。彼论广有次第法，略不述之。
四、杂法。
四分：兰若比丘，乞食至兰若中，往常食处，净扫洒，具水器、残食器、床座、洗脚石、盛水器、拭脚巾。若见余兰若来，应远迎，为取钵取衣，舒张有污者，应拭揉、抖擞、浣、暴等。令其坐讫，与彼水器及水、洗足石、拭脚巾，持革屣安左边，勿令水渍。彼洗足已，洗足诸器物复本处，将澡豆净洗手。别留贼食。便授水与彼比丘已，次授食，供给所须苦酒、盐、菜等。若热应扇。若日时欲过，应俱食；不尔者，待彼食已，取钵自食已。有余食者，应与人，若非人，若净地无草处、无虫水中。余诸食具，净洗复本处。净扫食地。有贼来者，语言：此是水，此是食，为汝等故，别留净洁，若欲食便食之。须善知夜时节，及以方相、星名，恐贼来问答有失。
十诵开练若读星经。若见人来，先共语，和悦颜色。不应垂头，应正忆念。余如四分。
四分：开用钻木出火。在屏处亦开用火珠。
善见：若头陀比丘，虽住寺中，不住僧房，不食众食，施主自为起房，僧不得差为知事。若比丘有能读诵、教化、说法，能利僧者，亦不得差为知事。好房舍衣钵，先与之，饮食果木，得加分与。
五分：若不舍十二头陀法，在人间受请，一一吉罗。若不能者，皆应舍头陀法。
法轨被时，景仰斯立。谦恭敛敬，俗礼命章；逊恪摄仪，道宗爰始。岂以形服标异，而得倨慢无知？良由致敬有方，故能清革耳！
故增一云：有惭愧二法住世，则相恭敬。是故比丘，当勤共学。
比时移情淡，礼义云亡。鄙末之小僧，妄参众首；眉寿之大德，奄就下行。以武力为智能，指文华为英彦。如斯冒罔，孰可言哉？故辄略提引，永成明诫。
就中分二，如题所明。
初中分三：一、制相敬意；二、对敬立缘，合否两相；三、立敬仪式。
初中。智论云：诸佛不以生身为礼敬也，若见法身，是名供养。如佛从忉利天下，须菩提在石窟中，观无常、空故，为先见佛。莲华色尼，宝阶先礼，佛不受之。
所以相敬者，为除慢法故。
四分中，由诸比丘不知大小故，佛诃责已，告言：汝谓谁应受第一座、第一水、第一食，乃至起迎逆礼拜、恭敬问讯耶？诸比丘言各不定，或云十二头陀者大姓多闻法师持律禅师等。佛言：汝等各各长慢，故作是语。广说三鸟兽相恭敬法。便说偈言：其敬长老者，是人能护法，现世有名誉，将来生善道。教化人民，皆随法训。汝等于我法律中出家，更相恭敬，佛法可得流布。自今已去，听随长幼，恭敬礼拜上座，迎逆问讯。
大悲云：佛过去时，若见三宝、舍利塔像、师僧父母、兄弟姊妹、耆年善友、外道诸仙、沙门婆罗门等，无不倾侧，谦下礼敬。以是报故，成佛已来，山林人畜，见佛行时，无不倾侧，低头礼拜。增一云无恭敬心于佛者，当生龙蛇中，以过去从中来，今犹无敬、多睡等。杂含云告诸比丘若见四众，摄持诸根，长夜安乐等。
智论云：外道是他法，故轻佛，来至佛所自坐。白衣如客，故命坐。一切出家五众，身心属佛，故立。若得道罗汉，如舍利弗等，皆坐。三道以下，并不听坐，以所作未办，结贼未破故。又云释迦牟尼佛，无别菩萨僧，故文殊师利、弥勒等，入声闻僧中，次第而坐云云。
二、明对缘是非。
四分中有四：一、不应礼一切白衣及女人；二、前受戒人，不应礼后受戒者；三、不礼犯边罪等十三难人，被举、灭摈、应灭摈等；四、不礼一切说非法语者。
宝梁经云：若破戒比丘，受他持戒者恭敬礼拜，得八轻法：一、作愚痴；二、口喑哑；三、颜貌丑陋；四、其面侧戾，见者嗤笑；五、转受女身，作贫穷婢使；六、形体羸瘦，夭损寿命；七、人所不敬，常有恶名；八、不值佛世。此破戒者，乃至大地无涕唾处。余如上篇。
二、应礼分二。
初无缘合敬。律中，小沙弥尼，礼大沙弥尼，如是展转，乃至如来及塔。余如后说。
四分十种非威仪不应礼：大小行，裸身，若剃发，若说法，嚼杨枝，洗口，若饮，若食，若啖果。增一云：塔中不应礼。五分：相瞋，屏处不得礼。十诵：睡、缝衣、大众中、在路行、病时，不得礼。僧祇：泥作、浣衣、洗浴及手足、著一衣时、疾行等，不应礼。十诵：佛塔、声闻塔前，自他不得互礼。五百问云：佛塔前礼比丘，犯堕。僧祇：礼塔、诵经、读经、写经、授经、暗中，并不得礼。皆谓别有所敬故也。
三、立敬仪式。分三：敬佛法；敬僧法；大小致礼法。
初中，敬佛塔法。
若塔庙支提受用之物，乃至拟造堂殿、床座材石等，已经佛像受用者，纵使风吹雨破，当奉敬之，如形像无异。故四分中：王以园施佛，佛不受，当令奉僧。何以故？若是佛园，及园物、房舍、房舍物、衣钵、坐具、针筒，便是塔庙。一切诸天世人，沙门、魔、梵不能受用，应恭敬如塔。
增一云：告诸比丘：礼佛承事，有五功德：一者，端正，以见佛像，发欢喜心；二者，好声，由见形像，三自称号南无如来无所著至真等正觉；三、多财报，由以华香供施故；四、生长者家，由见形已，心无染著，志心礼故；五、命终生天。此即诸佛常法，当如是学。
智论：礼法有三：一者，口礼；二、屈膝，头不至地；三、头至地，是为上礼。地持：当五轮至地作礼。阿含云：二肘、二膝、顶，名轮也，亦云五体投地。先正立已，合掌，右手褰衣，屈二膝已，次屈两肘，以手承足，然后顶礼；后起顶头，次肘，次膝，以为次第。
智论云：若闻诸佛功德，心敬尊重，恭敬赞叹。知一切众生中，德无过上，故言尊也；敬畏之心，过于父母、师长、君王，利益重故，故云重也；谦逊畏难，故云恭；推其智德，故云敬；美其功德，为赞；赞之不足，又称扬之，为叹。又云：植佛福田者，植谓专心坚著也。随以一善，礼诵香华等，至佛无尽，由智胜故。
毗尼母：不得著革屣入塔、绕塔。富罗不得入塔者，彼土诸人，著者皆起慢心，故不听著。寒雪多处，听著靴、富罗。三千云：绕塔法：一、低头视地，二、不得蹈虫，三、不左右视，四、不唾地，五、不与人语。又当念佛恩大难报，念佛智慧，念佛经戒，念佛功德，念佛精进，乃至泥洹。又念僧恩、师恩、父母恩、同学恩。又念一切人，皆使解脱离苦。又念学慧，除其三毒，求出要道。见塔上草，念手去之，不得捉拔；有不净，即分除之。若天雨，当脱履塔下，乃上礼佛。
五百问云：比丘绕塔，女众随者，不得。有优婆塞，不犯。大论：如法供养法，必应右绕。贤愚：舍利弗辞佛，膝行绕百匝也。善见云，辞佛法：绕佛三匝，四方作礼而去，合十指爪掌，叉手于顶上，却行，绝不见如来，更复作礼，回前而去。杂含云：憍陈如久不见佛，后来，便以面掩佛足上，致礼。
、正明相者。
佛像经教，住持灵仪，并是我等所尊敬，则至真齐观。今流俗僧尼，多不奉佛法，并愚教网，内无正信，见不高远，致亏大节。或在形像之前，更相戏弄，出非法语，举目攘臂，偏指圣仪。或端坐倨傲，情无畏惮，虽见经像，不起迎奉。致令俗人轻笑，损灭正法。
故僧祇中，礼人不得对于佛、法。乃至悬施幡盖，不得蹈像，别施梯磴。以此文证，明敬处别。既知多过，弥须大慎！至堂殿、塔庙，如履冰临深；睹形像、经教，必慑然加敬。此则道俗通知奉法，贤圣达其信心。且如对王臣、令长，事亦可会。凡情难任，圣法宜遵。
比世中，多有在下床上礼佛者，此全无楷模。敬人尚自被责，敬佛自心存慢。有心存道者，必不行之。余亲问天竺诸僧，诸国无有此法，来此方见。又三千威仪云：自在高处；及上座在前，自于后作礼；亦不得座上作礼。
十诵：听持香炉、伎乐，在僧、佛前行；为和尚传信，得代和尚礼；得对佛加趺坐。僧祇云：作乐供佛，有欲心著，即须舍去。俗人倩结华研香供佛者，得；余一切不合。
大论、持世经并云：为众生故，碎身如麻米，又如芥子，令众生恭敬故，得入涅槃。
僧祇：佛生日，乃至涅槃日，为大众说法，称扬佛德。萨婆多云：二月八日成佛，亦以此日生；八月八日转法轮，亦以此日取涅槃。若依瑞应等经，多云四月八日生。涅槃初云二月十五日临涅槃，复度十仙，云过三月已，入涅槃。月德太子经：八月十五日入灭。
此并由众生见闻不同，故时节不等。智论云：王舍城十二亿家。舍婆提城九亿家，尚三亿见或闻。由慢业故。佛世犹尔，何况末法转轻，心业最重。
四分云：何得知正法久住？佛言：若比丘敬佛、法、僧、戒，以是故，正法不灭。反上则灭。
次明敬僧法。
若众主是和尚、阇梨，随徒并是弟子者，纵有十人、二十人立奉敬者，亦无有违。传云佛见僧来便立者，此无正教。
若师僧犯僧残已下罪者，必欲行别住，佛制弟子经理，亦须恭敬礼拜。为僧设礼，非礼弟子。
次明大小设礼法。
毗尼母云：吾去世后，当依波罗提木叉行法。当各各谦卑行之。除去骄慢，安心净法。下座称上座为尊者，上座称下座为慧命。
四分：五众相礼，如来及塔通礼。初、小沙弥尼礼大沙弥尼、沙弥、式叉、比丘尼、比丘、如来及六塔；二、小沙弥礼大沙弥尼、沙弥乃至如来及六塔；三、小式叉摩那，礼大式叉乃至如来及四塔；四、小尼礼大尼、比丘、如来三人，三塔；五、小比丘，礼大比丘及如来二人及塔。
五百问云：得礼师冢。还自问曰：生时是师，死成枯骨，何由向礼？答：佛在世时，应须供养，泥洹已，亦是枯骨。师亦如是，须报恩故，得礼冢也。死尸未葬，义准礼之。
四分：沙弥当以生年为次第。若生年等者，应以出家年为次第。
问：沙弥得礼大沙弥尼。男女位别，今许礼者？
答：莫非未具总名，无胜德可彰，又非师摄，但得向礼及以尸冢也。
四分：至上座前，脱革屣，偏袒右肩，合掌，手执两足，云我和南，而作礼也。出要仪云：和南者，为恭敬也。声论云：槃那寐，此翻为礼。五分：若人多，但别礼师，总礼余人而去。中含云：至俗人家，先坐已，后设礼敬。余广如彼恭敬经说。
毗尼母云：从无夏至九夏是下座，十夏至十九夏名中座，二十夏至四十九夏名上座。五十夏已去，一切沙门、国王之所尊敬，是耆旧长老。
僧祇：无岁比丘得共三岁坐，乃至七岁得共十岁坐。若卧床，得三人坐。坐床，二人坐，长一肘半床，相降三岁，得二人共坐；若减，并与上座。若卧床过三肘，得降四岁共坐；若减，不得。若大集会，床座少，得连床接系，勿令使动，得同坐。若方褥，长三肘，得共四岁坐；减者，不得。若散敷草地，共坐无罪。
伽论云：地敷，得共未受具人坐。萨婆多：长床相接，但令异席、异褥、异槃，令中空绝各异，得与女人坐。
僧祇：受人礼拜，不得如哑羊不语，当相问讯少病少恼、安乐不？道路不疲苦？等。共上座语，亦得云慧命。
二、明造佛像塔寺法。
初、明造经像法意者。
如来出世有二益：一、为现在生身说法；二、未来经像流布，令诸众生，于弥勒佛，闻法悟解，超升离生。此大意也。
恐后生造像，无所表彰，故目连躬将匠工，上天图取，如是三反，方乃近真。至于下天，此像垂地来迎。世尊命曰：汝于来世，广作佛事。因垂敕云：我灭度后，造立形像，一一似佛，使见者得法身仪则，乃至幡华供养，皆于来世得念佛三昧，具诸相好。如是造立，是佛像体。
今人随情而造，各生奇薄，不追本实，竞封世染。所以中国传像，在岭东者，并皆风骨劲壮，仪肃隆重，每发神瑞，光世生善；逮于汉世，髣髴入真；流之晋宋，颇皆近实。并由敬心殷重，意存景仰，准圣模样，故所造灵异。
今随世末，人务情巧，得在福敬，失在法式。但问尺寸短长，不论耳目全具，或争价利钝，计供厚薄。酒肉饷遗，贪淫俗务，身无洁净，心唯涉利。致使尊像虽树，无复威灵。菩萨立形，譬类淫女之像；金刚显貌，等逾妒妇之仪。乃至抄写经卷，唯务贱得，弱笔粗纸，恶匠鄙养。致使前工无敬，自心有慢，彼此通贱，法仪灭矣。
致令经像训世，为诸信首，反自轻侮，威灵焉在？故致偷盗毁坏，私窃冶铸，焚经受用，多陷罪咎。并由违背世出世法，现在未来受无量苦，皆由失法之所致也。
若使道俗存法，造得真仪，鸟兽不敢污践，何况人乎？但能奉圣像仪，佛亦垂形示迹。
善见云：佛右牙，帝释处；右缺盆骨，师子国中。增一：优填王造栴檀，波斯匿王造紫金，二像各长五尺。
次明造塔法。
杂心云：有舍利名塔，无者名支提。塔，或名塔婆，或云偷婆。支提云庙。
增一阿含云：初起偷婆，补治故寺，并受梵福。云何梵福？如阎浮一洲人功德，不如一转轮王功德，如是西、东、北天下，乃至四天、六欲、初禅，总多比一梵主功德，此为梵福量。当如是学。
四分：若起塔者，应四方，若圆，若八角，以石、墼、木。作已，用黑泥，乃至石灰、白土等。应安基，四边作阑楯，安花香著上，听安悬幡盖物。不得上塔上、阑楯上，护塔神瞋。若有所取与，开。
彼安幡盖，不得蹈像上，作余方便梯磴安之。若塔露地供养具，雨渍风飘，鸟乌不净者，作种种舍覆之。地有尘，种种泥泥之。须洗足器，安道边，外作墙门安置。若上美饮食，用金宝等器盛之，令白衣伎乐供养。若饮食，当与比丘、沙弥、优婆塞，经营塔作者应食。舍利，安金宝塔中，若缯绵中。若持行者，若畜生，若头上、肩上担戴。若拂，应用树叶、孔雀尾拂。多有香华，罗列基上、阑上、杙上、向中，绳贯悬屋檐前。有香泥，作手轮像，乃至有余泥地等。
僧祇：塔事者。起僧伽蓝时，先规度好地作塔处。其塔不得在南在西，应在东在北。不得僧地侵佛地，佛地不得侵僧地。余如盗戒随相说。
善生经云：善男子！如来即是一切智藏。是故智者，应当志心勤修，供给生身、灭身、形像、塔庙。若于空野无塔像处，常当系念，尊重赞叹。若自力作，若劝人作，见作生喜。如其自有功德力者，要当广教众多之人，而共作之。既供养已，于己身中，莫生轻想；于三宝所，亦应如是。凡所供养，不使人作，不为胜他。作时不悔，心不愁恼，合掌赞叹，恭敬尊重。若以一钱、一线、一华、一香、一偈、一礼、一匝、一时，乃至无量宝、无量时，若自独作，若共他作；善男子，若能如是志心供养佛法僧者，若我现在，若涅槃后，等无差别。若见塔庙，应以金银铜铁、绳锁幡盖、伎乐、香油、灯明而供养之。
若见鸟兽，践蹋毁坏，要当涂治，扫除令净。暴风水火，人所坏处，亦当自治。自若无力，当劝人治，或以金、银、铜、铁、土、木。若有尘土，洒扫除拂。若有垢污，以香水洗。
若作宝塔，及作宝像，当以种种幡盖香华奉上。若无真宝，力不能办，次以土木而造成之。成讫，亦当幡盖香华伎乐，种种供养。若是塔中草木不净，鸟兽死尸及其粪秽，萎华臭烂，悉当除去。蛇鼠孔穴，当塞治之。铜像、木像、石像、泥像，金、银、琉璃、颇梨等像，常当洗治，任力香涂。随力造作种种璎珞，乃至犹如转轮圣王塔。精舍内，当以香涂，若白土涂。作塔像已，当以琉璃、颇梨、真珠、绫绢锦彩、铃磬、绳锁而供养之。
画佛像时，彩中不杂胶乳鸡子。应以种种华贯、散华、妙拂、明镜、末香、散香、烧香，种种伎乐、歌舞供养，昼夜不绝。不如外道，烧酥、大麦而供养之。终不以酥涂塔像身，亦不乳洗。
不应造作半身佛像。若有形像，身不具足，当密藏覆，劝人令治。治具足已，然后显示。见毁坏像，应当志心供养恭敬，如完无别。如是供养，要身自作；自若无力，当为他使，亦劝他人令作助之。
若人能以四天下宝，供养如来；有人应以种种功德，尊重赞叹：是二福德，等无差别。
无垢清信女问经云：未知扫佛塔地有何善报？四相涂治，华香供养，复何福报？禅修梵行，三归五戒，复得何报？佛告女言：扫佛地得五福：一、自心清净，他人见已亦生净心；二、为他爱；三、天心欢喜；四、集端正业；五、命终生善道天中。
若人信佛，圆轮形涂塔地，散华烧香，如是供养已，彼人命终，生弗婆提，富乐自在，后生化乐天；若人信佛，作半月形涂塔，散华香者，生瞿陀尼，后生兜率天；若人信佛，于佛塔边，四方涂地，散华烧香，彼终生郁单曰，后生炎摩天；若人信佛，作人面形涂塔，华香供养，所有善根果报如是。若人入禅，修四梵行，归佛法僧，受持五戒，彼人无量无数善根，福报无穷，后得涅槃。
涅槃云：不犯僧佛物，涂扫佛僧地，造像若佛塔，常生欢喜心，皆生不动国。
智论：沙弥戒，不香涂身，云何供三宝？答：以所贵物，随时所须，而用供养；或以涂地及壁，并行来坐处等。
十轮：若破寺，杀害比丘，其人欲终，支节皆疼，多日不语，堕阿鼻狱，具受诸苦。
二、造寺法。
有盛德法师，造寺诰十篇，具明造寺方法、祇桓图样，随有所造，必准正教，并护持匡众，僧网纲要等。事繁不具，略引宗科造寺一法。
谓处所，须避讥涉。
当离于尼寺，及市傍府侧等。佛殿、经坊，极令清素；僧院、厨仓，趣得充事。如此，则后无所坏。今时末法造寺，唯有处所，事得受用，亦有用羯磨法者，而限外无仪式表相令人知者。故祇桓图中：凡立木石土宇，并有所表，令人天识相，知释门多法。故能影覆邪术，禽兽畏威，形仪隐映，为世钦仰。
但历代绵积，秉教陵迟，事存法隐，错举意旨。俗人既不晓法，众僧未解示导。但相仿敩，虚费财物，竞心精妙，力志胜他；房廊台观，务令高显，过彼便止，都不存法。
又还自腾践，如己庄宅，众僧房堂，诸俗受用。毁坏损辱，情无所愧。屈道承俗，如奴事主。是名寺法灭也。
若改往修来、追法更新、慎敬无犯者，是则护持寺法也。故增一云：阿阇世王得信已后，敕国中，无令事佛之家赀输迎送。岂非僧传正法，得信于人乎？
因即随明敬护三衣，一切众具，并如塔想，尊敬摄持。乃至剃发染衣，戒体真旨；行来俯仰，整敛威仪；饮食施作，心常念法。忆而奉行者，俗人终不得轻尔陵慢，非法干乱。
假令世中贤人，内心坚正，外有威仪，犹见敬肃，不敢侮弄。况出世道士，披佛法衣，游佛行处，威仪庠序，见者生善，谁不尊敬？若有轻笑，皆由自失。故知无不敬也。敬则有仪，岂唯恭摄，冥招利养。
由此而观，为俗人所薄者，非他咎也。以法灭于身，得使贵贱所见侵陵耳。若能识法护持，人皆宗仰，谁敢侮慢之哉？
夫昏俗多务，慧观难修，制营福分，用接愚惑。而施乃杂繁，皆多设食供。每于讣请，有违教法，外生讥毁，内长痴慢，反招苦趣，未成师诱。故撮略经训，试论如别。
就中分十：一、受请法，二、往讣法，三、至请家法，四、就座命客法，五、观食净污，六、行香咒愿，七、受食方法，八、食竟收敛，九、哒嚫布施，十、出请家法。
初、明受请者。
十诵：为知请故，须立维那。出要律仪：翻为寺护，又云悦众，本正音婆逻，此云次第。僧祇云：若来请比丘明日食者，不得定答云决来，应语若无缘事，当讣之。若有请僧者，应问姓名、客人旧住巷陌，不得辄往。应先令一人，若月直、园民、沙弥在前访问，恐试弄比丘，及有留难，恐僧失食故。
五分：白衣家会，应借僧卧具。僧祇：比丘得为俗家设会张幔，及诸供具。唯不得与女人共舆。四分：菩提王子请佛，从于阶陛布衣，令佛蹈上过。世尊不受，令却之，为未来比丘故。
增一云：如来许请，或默然，或俨头，或弹指。
五百问云：作佛得物，请比丘，不合食。若先许三会，后作一会，三行香、三施，不了还愿。若鬼子母食，咒愿取食。沽酒家门，一切时不得入；更有余门，得。若请比丘会，当持一日戒，一日不沽酒，得往。屠家亦尔。若共师并坐者，更无别处，得；不得同盘食。
四分：请有二种，即僧次、别请也。律开别请，然诸经论，制者不少。梵网云：别请物者，即盗四方僧物。仁王经亦呵责别请过。十诵、善生：虽别请佛五百罗汉，犹故不得名请僧福田。若能于僧中，请一似像极恶比丘，犹得无量果报。增一、成论云：如饮海水，即饮众流，僧次请僧亦尔。五分：但为解脱出家者，得为僧次，唯除犯恶戒人。五百问云：受别请已，遣人代去，主人意无在者，得；若嫌者，犯堕。既僧次福大，有凭请者，应说僧次功能，开悟俗心，勿令别请。别请法，如随相中。
今俗有执名邀请者，然口虽许往，必须笔注。有人书为赴字者，此未知字学耳。必有斯举，可注为讣字。此乃细碎，甚补高望。故谚云：借念时还，贷念时偿。事虽鄙陋，廉耻之本。
萨婆多：被请人与僧同去，不白先入者，堕。主人明日作食，今日自往者，堕，除主人唤。若食后，主人不唤留，自住者，堕。经营知事人，在僧后到者，堕。食未嚫，去者，亦堕。余人私行，直报同学者，得。虽大界内，近寺白衣家，不白亦犯；若白，还晚，令僧恼者，吉罗。
善见：檀越请比丘，沙弥虽未受具，亦入比丘数。涅槃：乃至未受十戒，亦得受请。
僧祇：若道行作念至某精舍当食，若过余处食者，悔过。若值彼僧受请，随去，无罪。十诵：不请自来食，犯吉罗。五百问云：但打楗椎，即得食供，不问请与非请。何以故？打楗椎，本为集僧故。
二、往讣法。
四分云：若欲受请，应往众僧常小食、大食处住。若檀越白时到者，上座应在前，如雁行而去。诸比丘应偏袒右肩，在后行。若有佛、法、僧、病比丘事者，当白上座，在前去。必于中有命梵难者，若问、不问，听去。若上座在道行大小便处，应待来，然后如前去。
三、至请家法。
若未安置佛像及圣僧座者，上座有德者先处分安像，极令清洁，胜于僧座，乃至覆障高显处讫。
然后布置圣僧座。其法有五卷，梁武帝对中国三藏出之，不可具录。如请宾头卢法经说：令预宿请，在空静处，敷设虚软为座。我若来时，坐处有相。今世临时虚设，并无法式。既知不易，门师比丘依经豫示。必不豫修，临斋，上座当索新软布绵、衣服鲜素者，在于僧首；令在毡褥上，广张铺设足得大坐之处。然后上座于次乃坐。
不须坐讫，方乃分处僧、佛二座。又不以坐处窄狭，排蹙在地，或安置佛前；或虽处座，而狭小舒位。如此上座，未见其可。既自无敬信胜缘，亦令俗士不敬三宝。此乃灭法上座。
僧祇：若檀越请僧，不知法，不好敷具与上座，以好床敷与年少，上座应教言：以不好者与年少。若施主为知识比丘故，敷好床褥者，不得共争，随施主意。乃至饮食等亦尔。若施主未知请僧法，知识尼得教安置形像、益食法已，然后坐。应在别处，又不得胜僧所。
长含云：世尊讣会，常在众中坐，左面比丘，右面清信士。
四、就座命客法。
彼上座置设佛、僧二座已，然后去圣僧座一尺许敷尼师坛，为表敬也。四分：往食处，不应错乱杂聚而住，应随次坐。上座坐已，应看中座、下座，勿令不如法、不善覆身。若有者，弹指令觉，若遣人语知，好如法坐。中座坐已，看上、下座，勿令非法。下座坐已，亦互看上、中，亦尔。僧祇不好覆身坐者，谓著细生疏衣，形体露现。摩诃罗坐不正，语云正汝衣；若不觉者，语云覆汝形。尼坐不正，不得语令知，恐其惭耻，应作方便遣令取物。若淫女故作者，当自起避去。
四分：至请家，彼此相问年岁大小讫坐。若恐日时欲过，听上座八尼次第坐，余者随坐。僧须准此。
僧祇：劳问食家云家中何如，生活好否等。
四分：不应故在后往食上，令诸比丘起。亦得见来不须起。若未来者，比座开处。
僧祇：若有可笑事，上座应言：云何圣毗尼中，出龂现齿，呵呵而笑？当忍之，起无常、苦、空、无我、死想等。由不可止，当以衣角遮口，徐徐制止。身不定者，当动手足，乃至折草，渐渐自制。义准，至死丧请处，及凡食家，并准僧祇，慎无喧笑及交头杂说、妄谈世论。
五分：若请处，外客比丘不得入，语主人听入；不许者，语云与我食分，自共等食；又不许者，应自语委知僧坊有食，可往彼去，然后乃食。
萨婆多：通集门外比丘一处，唤一大者入。若更余不集者，亦唤入之。虽打楗搥，终须不遮，方得清净。如随相也。
五、观食法。
四分：上座应前问言：果菜净不？若言未，语令净。
僧祇：上座当知谁看房、谁病，应语与食。若檀越惜者，应语：长寿！法应与，不得不与。若日晚者，应先取，发遣令去。
六、行香咒愿法。
四分中，食竟，方为咒愿、说法。而此土盛行并在食前。道安法师布置此法，依而用之，于理无失。
若至请家，施主令读经者，依语为之。主人口不言者，不须辄问，同类邪命。
增一云：有设供者，手执香炉，而白时至。佛言香为佛使，故须之也。贤愚经：蛇施金已，令人行香，置僧手中。乃至执香炉遥请佛僧，如富那奇中说。
若行香者，不令妇人指挃掌中，语令悬放。必不肯者，便可缩手，当使过去。若有男子，幸遣行之。尼法反前。为深防罪故。五百问及三千云：不得立受香。因比丘受香，女触其手，欲发罢道。佛言：若立受者，吉罗。
行香时呗，未见经文。而诸经律多有呗匿比丘。十诵：为诸天闻呗心喜，故开呗。
四分：若檀越欲闻布施，应叹布施；欲闻檀越法，为叹檀越法；乃至欲闻说过去父祖，应为叹父祖；乃至赞佛法僧亦尔。僧祇云：上座应知前人所施，当为应时咒愿。若不能，次座应说；又不能者，乃至下座；都无者，并得罪。
比世流布，竞饰华辞，言过其实。凡竖褒扬贵族，贫贱赞逾鼎食，发言必成虚妄，举事唯增讹谄。故成实云：虽是经法，说不应时，名为绮语。况于浮杂，焉可言哉？今立正条，永可准用。
僧祇：若为亡人施福者，应作是咒愿：一切众生类，有命皆归死。随彼善恶行，自受其果报。行恶入地狱，为善者生天。若能修行道，漏尽得泥洹。若生子设福者，应云：童子归依佛，七世大圣尊。譬如人父母，慈念于其子。举世之乐具，皆悉欲令得。室家诸眷属，受乐亦无极。若新舍成就，估客欲行，及以取妇，若复出家，各有咒愿，文如彼说。僧上座不知，得罪。广如三十四卷中。
长含：世尊咒愿云：可敬知敬，可事知事。博施兼爱，有慈愍心。诸天所叹，常与善会。五分：佛咒愿贾人云：四足汝安隐，二足汝安隐，去时亦安隐，来时亦安隐。如耕田有望，下种亦有望，汝今入海望，获果亦如是。义准此言，佛可无四辩？对缘止施前法。自余愚叟，亦安可强乎？
杂宝藏：舍利弗次为上座，以施主诸庆大集故，食已行水，对长者咒愿言：今日良时得好报，财利乐事一切集，踊跃欢喜心悦乐，信心踊发念十力，如似今日后常然。时摩诃罗苦求诵习，舍利弗不免意，授之。便为亡人咒愿，及损胡麻、绕麦积、冢上、迎妇、惊雁、盗谤，七被棒打，方至祇桓。白佛，佛言：诸比丘，若说法咒愿，当解时宜，忧悲喜乐，知时非时。不得妄说。
七、受食行食杂法。
四分律中：受麨已，然后咒愿。今此方不行。五分：于余方不为清净者，亦不行之。今依辩意长者子经，受食前咒愿。四分又云：若为利故施，此利必当得。若为乐故施，后必得快乐。
三千威仪：所以净衣踞坐食者。佛始成道，受乳糜，观诸佛法，皆著净衣，踞坐而食。若有出家弟子，应如是法，以能防众戒故。踞坐为净衣故，异俗法故，亦为草座食易故。因踞坐，制九法：一、脚前却，二、阔脚，三、摇动，四、竖，五、交，六、垂三衣覆足，七、翘，八、累脚，九、累髀。并犯吉罗。
二、明出众生食。
或在食前，唱等得已出之，或在食后。经论无文，随情安置。
涅槃：因旷野鬼，为受不杀戒已，告鬼言：我今当敕声闻弟子，随有佛法处，悉施汝食。若有住处不能施者，即是天魔徒党，非我弟子。四分，僧伽蓝中，立鬼神庙屋。传云：中国僧寺，设鬼庙、伽蓝神庙、宾头卢庙。每至二食，皆僧家送三处食，余比丘不出。爱道尼经：令出如指甲大。
今有为亡人设食者。依中含云：若死人布施祭祀者，若生入处饿鬼中者得。余趣不得，由各有活命食故。杂含中广明此事：若亲族不生入处中者，但施心施，其自得功德云云，乃至施主生六趣中，施福常随，以持戒但得人身，必须余福助报云云。譬喻经：饿鬼五百，歌舞而行；好人数百，啼哭而过。佛言：饿鬼家儿，子孙亲眷，为作福故，行得解脱，是以歌舞。好人眷属，唯为杀害，无有作福，后大火逼，所以啼哭。云云。
智论云：鬼神得人一口食，而千万倍出也。
僧祇：当留比座坐处。行食人过，不得默然而看，比座应语与是人等。若行食至第三人，当先澡钵，豫擎待至。四分：上座见行果时，若少果而多与者，当问：为谁送来？若言为上座者，随意取；若言为僧，语令赋遍。乃至种种美食亦尔。半果经云：育王施僧半菴罗果，八万罗汉同共食之。
四分：得食便食，为俗讥责。佛令唱等得已，然后食。僧祇：唱等供。若时欲过，随下随食，无罪。十诵云等供。五分：尼，请处未唱随意食，口口提。下众吉。十诵：因舍利弗为上座，纯食好食，罗睺白佛。佛言：从今上座，待得遍，闻等供声，一切僧共食。
五分：正意受食，左手一心擎钵，右手扶缘。僧祇：当先受饭，案著一边，后受羹菜，和合而食。口中不得回食，当一边嚼咽之。不得令一粒落地，皮核聚脚边。增一中，诸王设供，自手行食，庶民同之。
四分：若请二部僧，先与比丘。恐日过者，一时与之。梵摩难经：夫欲施者，皆应平心，不问大小。佛令阿难，临饭说僧跋。僧跋者，众僧饭皆平等。
僧祇：食时，应护右手，当以左手受饮器注唇。不得深含碗缘，不得触著额鼻及饮尽。当留少许，于口饮处泻弃之，次与下座。沙弥食上闹乱，恐坏俗信，以水浇洒者，不犯弄水。四分：若不得食分，比座为索，若减半与。若有余果菜，不得狼藉污地，应聚脚边，去持弃之。鼻奈耶云：不得捻钵，令大指入钵中。
十诵：食著手，不得振却。应拾取之。僧祇：不得㗘㗱作声食。鼻奈耶云：不得缩鼻食。五分：钵中饭，不得散俗人舍。益食时，口中有食者，得云须不须等，无过。僧祇：口有食，人共语者，咽尽方云口内有食，不得即答；若声不异，含食得语。四分：干饼、焦饼、果、菜等，得啮半。善见：钵中饭撩与众生，水弃白衣家，不犯。应著隐处、不净处。
八、食竟法。
僧祇：上座应徐徐食，不得速竟，住看，令年少狼狈，食不饱满。应相望看之。乃至待行水，随顺咒愿已，然后乃止。又云：居士饭僧讫，遗余食料，理与比舍。
贤愚多处文：于俗家，先行水，后下食、澡漱等。杂含：佛及比丘，俗家食竟，澡漱、洗钵讫，然后为俗人说法。
九、大嚫法。
五分，食后施衣物，名为哒嚫也。
四分：由食竟默去，檀越生疑，不知食好不好，足不足，又言诸外道人，皆称叹布施，赞美檀越等。佛令上座为说大嚫，乃至一偈。若上座不能，语能说者；若不语、不受，并结罪。若说大嚫时，上座四人相待，余者听去。
萨婆多：要食后说法，有四益：一、为消信施故；二、为报恩故；三、令生欢喜心，善根成就故；四、为在家人应行财施，出家人宜行法施。
律中：令说契经。善见云修多罗义，种种义开发等。听说义时，要撮诸文者，开。
五分：诸比丘请破戒、邪见、诸根不具者，叹呗说法，因此恶人得势，又能辱僧。佛言：请法师三藏，诸根具足者。伽论云：若无能诵呗者，当次第差；若都无者，各诵一偈；能者不受，偷兰；不得半呗，吉罗。
律令说诸恶一偈。增一解云：诸恶莫作，戒具足，清白之行；诸善奉行，心意清净；自净其意，除邪颠倒；是诸佛教者，去愚惑想。戒净故意净，意净故无倒，无倒故惑想灭。
今此世，初无说法之式。若有食竟，并将钱财施与。理准五分，随时称美，不得华侈，广如前说。
十、出请家法。
五分：还寺去时，上座八人相待，余人前去。应僧徒从座而起，整理衣钵，乃至次第而行。至请门首，告云檀越厚施如法，贫道何德堪之，余言随时，语已便去。
杂含云：佛及比丘食竟，皆入禅室坐禅。晡时，从禅起，而说法也。
夫道俗相资，有逾影响；虽形法两别，而所趣攸同。是故沙门处世，道缘须立。若不假彼外护，则无附法之心；既能受供资身，理须以法济俗。故得光显佛日，住持像运，使正法隐而重流，僧徒灭而更立者，其在兹乎。
而浇末寡识寔多，明律知时人少。凡厥施化，止出喉心。于彼正教，都无诠述。所以事起非法，言成讹滥，反生不善，何名引接？皆由自无方寸，师心结法。故善见云：随逐恶者，皆由无智，妄解佛教，诽谤如来，作诸恶业，广生邪见。
今以箴诲未闻，显扬圣旨。初明说法轨仪、受戒方法，次辨生缘奉敬，后明士女入寺正式。
初中。
大集云：无量众生白佛护持法故，佛赞言：善哉！诸大檀越。又云：破戒比丘，处众说法，不得受信施如葶苈子。破戒相者，乃至受畜八不净物。名滓、曲、幻、贼、醉、旃陀罗等沙门也。广如三十一卷中说。
四分：为檀越说法，听说契经及分别义，得不具说文句。不得二比丘同一高座说法，或共相诤，或说义互求长短，或共相逼切，或二人同声合呗，及歌咏声说法等。因说歌声有五过：一、自贪著声，二、令闻者生爱，三、令他习学，四、令俗人生慢心，五、以乱定意。若说法人少，应次第请说，下至一偈诸恶莫作等。夜集说法，座高卑无在。
三千威仪：上高座读经，先礼佛，次礼经法及上座，后在座正坐，向上座坐。楗椎声绝，先赞偈呗，如法而说。若不如法问，不如法听，便止。
毗尼母云：说法比丘，应筹量大众，应说何法，而得受解。若闻深法得解，应为说深，谓五分、十二因缘、涅槃等论。浅法者，谓布施、持戒、生天等论。若众乐浅不乐深，不益前人，名恶说；反此名善说。又应知文义之句，男女之音。又应除贪心，不自轻心，不轻大众心。应慈心、喜心、利益心、不动心。立此等心，乃至一四句，令前人如实解者，长夜安乐。又不应起怖心，何以故？怖心说法，令身疲顿，音不辨了，言不次比，说法不妙，义亦难解。应庠序安心为说。又应为众说厌患法、远离法，观身苦、空、无常、无我、不净等。如第七卷中。
涅槃：若比丘为利养故说法，所有徒众亦效是师，是人如是，便自坏众。众有三种：
一、破戒杂僧者。虽持禁戒，为利养故，与破戒者坐起行来，同其事业。
二、愚痴僧。在兰若处，诸根不利，少欲乞食。于自恣、说戒日，教诸弟子清净忏悔；见非弟子多犯禁戒，不能教令清净忏悔，而便与共说戒、自恣。
云何清净僧？不染利养，善知戒相。
云何知重？如四重禁，出家不作；作者，非沙门释子。云何知轻者？三谏能止等。非律不证者：若有赞说受用不净物者，不共同止。是律应证者：若学戒律，不近破戒；见顺律者，心生欢喜；善能解说，是名律师善解一字。若为利益众生，至非法处；若是声闻，不应为也。
杂含云：一法师，得受六十新学比丘，教诫说法。佛告比丘：有问命终者，徒劳耳，非如来所乐答者。夫生有死，何足为怪？当思十二缘行，疾得度此。僧祇：若有违佛语者，比丘犯罪，白衣知如之何。
五百问云：若希望心，为人读经、说法得物，犯舍堕。无心贪，不犯。无衣，得取。
三千威仪云：入他房：一、于外弹指；二、当脱帽；三、作礼；四、正住，教坐乃坐；五、不忘持经入。问经五事：一、如法下床问；二、不得共坐；三、不解当直问；四、不念外缘；五、设解，头面作礼，反向出户。
毗尼母云：既听说十二部经，欲示现此义。复有疑心：若欲次第说文，众大文多，恐生疲厌；若抄撰好辞直说，不知如何。佛言：听引经中要言妙辞，直显其义。
涅槃云：若有受持、读诵、书写、演说，莫非时、非国、不请而说，轻心、轻他、自叹、随处而说，及灭佛法、炽然世法而说。何以故？由非时、非处等而说法者，令无量人死堕地狱，则是众生恶知识也。
杂宝藏，为俗人说七种施法不损财：一、眼，二、色，三、言，四、身，五、心，六、床座，七、房舍。各各果报，乃至佛尚无尽。
智论：佛说法已，常教诸比丘入禅定。己之所说，身亦自行。
大集云：若四真谛是一念证者，则为一切众生说一行、一法。乃至种种因缘，调伏不一故，便说种种法，八万法聚差别。
毗尼母云若为在家人作师，教化作福，有五事：一、不应檀越舍止住；二、不系心贪利；三、为别别说法，布施、持戒、八斋等；四、不与共娱乐；五、不系心常欲相见。又五事，为檀越尊重恭敬：一、非亲旧处不往返；二、不求形势，料理檀越家业；三、不共窃语，令家中生疑；四、不教良时吉日祠祀鬼神；五、不过度所求。入俗家五法：一、入时语小；二、敛身口意；三、摄心，卑恭而行；四、收摄诸根；五、威仪庠序生善。有九事，不应俗家坐：一、虽为礼拜，心不恭敬；二、虽往迎逆，心不殷重；三、虽让令坐，知心不实；四、在不恭敬处令坐；五、有说法言，心不采录；六、虽闻有德，不信受之；七、知有甚多，若求与少；八、知有美食，反设粗者；九、虽供给与，如市易法。并不应坐。反此，便坐。若入聚落，应卑恭惭愧，不著六尘，摄心行之。如高山、悬岩绝险，方寸之处，而足蹈之，念念生怖，更无余念。临渊亦尔。如月行世；动手于空，四方无著等。
十诵：说法人者，应一心说，生慈愍心、利益心；庄严语言，次第相续，辩才无尽，随顺诸法实相；为法故说，不为利养。此中上座，应观察所说，若不如法说，应诃止。又听取佛经义，庄严言辞，次第解说。其佛经本，当直读诵，莫杂论议。五分：白衣，说法欢喜，布施者，听之。十诵：说法、咒愿、赞法时，不得食。
萨婆多：若檀越欲作大房舍，应开解示语，令小作，顺少欲法；若为容多人故作者，不应违意。四分：不得将世俗咒术教化。当语云：莫向如来塔大小便，及除粪扫、荡器、不净水等。若起房舍，及耕田种作，当向如来塔。又宜于八日、十四日、十五日，入塔寺，供养比丘僧，受斋法。佛告檀越：若人慈心，以米泔汁、荡涤汁弃著不净虫水中，使虫得此食气，得无量福。况复与人。
智论：佛申钵，受老母臭淀汁；佛受亿耳羹，残度与频婆娑罗王。善见：不得受白衣使。若令礼佛、读经、咒愿、集众，种种善事，不犯。余恶，使者，吉罗。
地持云：若见众生，当即慰问，舒颜先语，平视和色，正念在前，问言：道路清泰，四大调适，卧觉安乐？叹言善来。又随世间巧便语言，咒愿妻子眷属、钱财谷米，增长具足。见功德者，叹施、戒等。
四分：若白衣病来寺中，应方便喻遣；若称誉佛法僧者，随能作为之。若死，为净伽蓝故，自担弃之。若白衣嚏者，咒愿长寿。
僧祇：若入王众，不得誉毁军阵射术。应云：刹利种是上姓，如来、应供、正遍知，常在二家生。诸出家人，于法、力二轮中，赖力轮护故，得以自安。又不得形相他身，云多我慢，当生下趣，乃至鸡、猪、地狱中等。欲有所论，当说已而去。俗人若言：为我礼塔。答言：若忆当礼。如是礼长老比丘亦尔。若受请，应言：无障碍当来。
若入诸居士富家，不得语云：汝坐店肆，轻秤小斗，欺诳于人。应云：如世尊说：二轮之中，得食轮已，乃转法轮。诸居士等，供给衣食，是为难事。我依汝等，于如来法中，修梵行，度生死流，皆是汝等信心之恩。
若入外道众，不得形訾云邪见、无惭愧，说其过恶；应誉实事云汝等能出家，解系缚，舍于俗服，冥心空闲，甚是难事。
二、明受戒法，就中分三。
初翻邪三归。又分为四：制意，忏悔法，立归法，总料简。
初中。
涅槃云：一切众生，怖畏生死四魔，故受三归。名一义异，或时说三为一，说一为三。诸佛境界，非二乘所知。又金翅鸟，不啖受三归龙。余如义钞。
忏悔法。
以信邪来久，妄造非法；今创归投，必翻邪业。阿含等经，并令先悔。涅槃云：发露诸恶。从生死际，所作诸恶，悉皆发露，至无至处。如第十卷说。必论设忏，随时诵习，亦得通用。
作法者。
智论云：互跪合掌。在比丘前。当教言：我某甲，尽形寿，归依佛，归依法，归依僧。即发善法，次结云：我某甲，尽形寿，归依佛竟，归依法竟，归依僧竟。萨婆多：若淳重心，具教、无教。
杂料简。
大集云：妊娠女人，恐胎不安，先受三归已，儿无加害；乃至生已，身心具足，善神拥护。萨婆多：五道皆得受三归，无受戒法；亦得一年半年，五三日间受之，不得戒也。
二、明五戒者。分三：简人是非，作法差别，料简之。
初中。
成论云：五逆罪人、贼住、污尼，毗尼中不听作。由为恶业所污，亦障圣道，不听出家。若为白衣，得善律仪，不遮修行施、戒等善，有世间戒何咎？
萨婆多中：若有先犯五戒、八戒，及十、具戒，而犯重者，更受不得。
故先明发戒之缘。善生云：此戒甚难，能为沙弥、大比丘、及菩萨戒而作根本。戒有五种，随受一分，即得一戒。汝今欲受何分之戒？智者随语为受。
二、作法者。
我某甲，归依佛，归依法，归依僧，尽形寿为五戒优婆塞，如来至真等正觉，是我世尊。我某甲，归依佛竟，归依法竟，归依僧竟，尽形寿为五戒优婆塞，如来至真等正觉，是我世尊。
智论：戒师应语言：汝优婆塞听。是多陀阿伽度、阿罗诃、三藐三佛陀，为优婆塞说五戒法相，汝当听受。
尽形寿不杀生，是优婆塞戒，能持不？
尽形寿不盗，是优婆塞戒，能持不？
尽形寿不邪淫、不妄语、不饮酒，并准上说。
是为在家人五戒，汝尽形受持。当供养三宝。劝化作诸功德。年三、月六，常须持斋。用此功德，回施众生，果成佛道。
三、料简。
成论云：随受一、二、三，皆得律仪。亦开重受，重发得戒。亦随日多少而受。
多云应五众边受，不得俗边。
智论：以六斋日，是恶鬼夺人命日；劫初圣人，教人一日不食为斋。后佛出世，语云：汝当一日一夜，如诸佛持八戒，过中不食，是功德将人至涅槃。
问：口中四过，何为但有妄语？
答：但举妄语，余三并摄。又佛法贵实语，故在先摄也。如说十善为总戒相，别相无量。不过中食，摄入不贪中。如是准知。
又云：一人生国土，皆共作因缘。谓内法与外法为因缘。如恶口故，地生荆棘；谄曲心故，地则高下不平；悭贪多故，水旱不调，地生砂砾。不作上恶者，地则平正。如弥勒佛时，人行十善，地多珍宝。
增一云：由行十恶，故使外物衰耗，何况内物！广如四十三卷。中含第三十三卷，善生长者经中，明俗人行法，及礼事六方。萨婆多云：五戒之中，酒戒最重。余广如善生经七卷中具明。
三、明八戒法。
萨婆多等云若从五众受。
必无人者，但心念口言自归三宝，我持八戒，亦得。
次受法者。智论云：受一日戒法，长跪合掌，应作是言：我某甲，今一日一夜，归依佛，归依法，归依僧，为净行优婆塞。某甲，归依佛竟乃至僧竟，一日一夜，为净行优婆塞竟。
次为忏悔。我某甲，若身业、口业、意业不善，贪瞋痴故，若今世、先世，有如是罪。今日诚心忏悔，三业清净，受行八斋。是则布萨。
次为说相：一如诸佛尽寿不杀生，我某甲，一日一夜不杀生亦如是；如诸佛尽寿不盗，我某甲，一日一夜不盗亦如是；如诸佛尽寿不淫，我某甲，一日一夜不淫亦如是；如诸佛尽寿不妄语，我某甲，一日一夜不妄语亦如是；不饮酒、不坐高大床上、不著华鬘璎珞及香涂身熏衣、不自歌舞作乐及故往观听亦如是。已受八戒，如诸佛尽寿不过中食，我某甲，一日一夜不过中食亦如是。
我某甲，受行八戒，随学诸佛法，名为布萨。愿持是布萨福报，愿生生不堕三恶道、八难。我亦不求转轮圣王、梵释天王世界之乐。愿诸烦恼尽，逮得萨云若，成就佛道。增一阿含：八关斋法，广发大愿，一如三十八卷。具如钞、疏。
僧祇：佛告比丘：今是斋日，唤优婆塞，净洗浴，著净衣，受布萨法。
十诵：聚落上座见俗人来，为说深法，示邪正道。应说知见，教布施、持戒、忍辱、行善、受持八戒。增一：若受八斋，先忏悔罪，后便受戒。广如十六卷中。中含：多闻圣弟子，持八支斋时，忆念如来十号名字，若有恶思、不善，皆灭。广如斋经中。
善生云：受八戒者，除五逆罪，余一切罪皆灭。成实云：功德与无漏人等。亦得随受一二三，及日月长短，并成。俱舍云：庄严者，除非旧庄严，不生极醉乱心。善生：受八戒，不得多，唯独受。
五分：比丘成就八法，毁三宝及戒，欲不利诸五戒；五戒人应不敬信。若优婆塞瞋，比丘不往其家；聚落亦尔。杂含云：何名优婆塞？在家清白，修习净住，男相成就，口说三归，是也。
二、明生缘奉讯法。
五分：毕陵伽父母贫穷，以衣食供养。佛言：若人百年之中，右肩担父，左肩担母，于上大小便利，极世珍奇衣服供养，犹不能报须臾之恩。从今听比丘尽心供养父母；否者，得重罪。
僧祇：父母不信三宝者，应少经理；若有信者，得自恣与，无乏。
若父母贫贱，将至寺中。若洗母者不得触，得自手与食。父者，如沙弥法无异，一切皆得。
涅槃：以佛、法、僧三事常住，启悟父母；乃至七世，皆令奉持。乃至自学教人，即名护法者，得长寿等。毗尼母云：若父母贫苦，先受三归、五戒、十善，然后施与；若不贫，虽受戒，不合与。四分，阿难请授爱道戒中云乳养长大有恩故。佛言若闻三宝名字，已是报恩，何况得净信等。
杂宝藏：慈童女长者家贫，独养老母，现世得报缘；鹦鹉孝养盲父母，得成佛缘。增一云：孝顺供养父母功德，与一生补处功德一等。文云：教二人作善，不可得报恩，谓父母也。是故比丘，常当孝顺供养父母，不失时节，当如是学。
五百问云父母盲病，无人供给，得乞食与半。自能纺绩，与衣食，犯罪，况为埋藏棺木等。
僧祇：比丘不得唤阿爷、阿郎、阿娘、阿婆、阿兄、阿姊，乃至姨姑等，不得唤本俗名；准应优婆塞、优婆夷等。增一云：四姓入佛法，同名为释迦种子，不得依俗姓，比丘当学。善见云：唤婢为大姊，不得云婢。阿摩，母也。尼者，女也。
若父母死，自得舆尸。增一云爱道无常，佛自共罗云，各扶床一角等。净饭王泥洹，佛亦自舆之，山林岥峨踊没。比丘不须变服，依常为要。
三、明俗人士女入寺法。
先出立意。息心静默，非喧乱所集；轨法施训，岂漏慢所践？且心栖相表，形异世仪，归奉凭趣，理存规则。故应其俯仰，识其履行，是敬事仪式，如法亲觐。岂可足蹈净刹，心形懈慢？非唯善法无染，故得翻流苦业。可不诫哉？
今依祇洹旧法出。
中国士民，凡至寺门外，整服一拜；入门，复礼一拜。安详直进，不左右顾眄。先至佛所，礼三拜竟，围绕三匝，呗赞三契。礼佛已，方至僧房户外，礼一拜，然后入见上座；次第至下，各礼一拜。若见是非之事，不得讥诃；若发言嫌责者，自失善利，非入寺之行。
且初入寺，背僧取异，云何得作出家因缘？经云：夫入寺者，弃舍刀仗、杂物，然后乃入。舍刀仗者，去瞋恚众僧心也；舍杂物者，去众僧乞求之心。具除两过，乃可入寺。顺佛而行，不得逆行。设缘碍左绕，恒想佛在我右。入出之时，悉转面向佛。
礼拜佛法僧者，常念体唯是一。何者？觉法满足、自觉觉他名佛，所觉之道名法，学佛道者名僧：则一体无别矣。低头看地，不得高视。见地有虫，勿误伤杀。不唾僧地。当歌呗赞叹。若见草土，自手除之。
若有因缘寺中宿者，不得卧僧床席，当以己物藉之，亦勿卧沙门被中，并调戏言笑，说非法事。沙门未眠，不得先寝，为除骄慢故。又勿坐僧床席，轻侮僧故。俗中，贵士之座，犹不许贱人升之；况出世高僧，辄便相拟？是以经中，共僧同床，半身枯也。如是因缘，如别广说。若至明晨，先沙门起。
凡入寺之行，与俗人作入道之缘。建立寺者，开净土之因。供养僧者，为出离之轶也。
今末法中，善根浅薄，不感圣人示导，仅知有寺而已。不体法意，都无敬重佛法，超生因缘；供养福田，而来入寺也。多有人情来往，非法聚会。又在寺止宿，坐卧床褥，随意食啖；乞索取借，如俗去还；遂意则喜，违心必瞋；系缀胸抱，望当图剥。犹牛羊之抵突，恣顽痴之鄙情。或用力势逼掠，打扑抄夺。具造恶业，必死何疑。一旦横骸，神何可灭？随业受苦，永无救护，可共悲哉！若有智之人，终不行此。敬重寺法，准而行之，护惜三宝，谘请法训，自招大益。故经云：众僧良福田，亦是蒺藜园。斯言实矣！当知衰利由心，非前境咎。
清信女人入寺，仪式同前。唯不得在男子上坐。形相语笑，脂粉涂面，画眉假饰，非法调戏，共相排荡，持手撑人。必须摄心整容，随人教令；依次持香，一心供养。忏悔自责，生女人中，常成碍绝；于此妙法，修奉无因；不得自专，由他而办，一何苦哉！应深生鄙悼。若见沙弥，礼如大僧，勿以位小，而不加敬。
如此等在寺中，竭力而行。所为事讫，辞出寺门，如法作礼。凡以秽俗之身入寺，践金刚净刹法地，自多乖于仪式。若去时，须自赎其过，随施多少，示有不空。
此入寺法，中国传之矣。余更略出护过要术。
谓一切天人龙鬼，是出家人修道之缘。一切出家人，为天、人、龙、鬼生善境界。出家人，既为四辈生善之处，不得对彼幽显，轻有所失。彼四辈，既是出家修道之缘，又不得辄便见过。佛已敕竟，假使道人畜妻挟子，供养恭敬如舍利弗、大目连等，莫生见过，自作失善境之缘也。
凡出家者，长标远望，必有出要之期。始尔出家舍俗，焉能已免瑕疵也？智士应以终照远度，略取其道。不应同彼愚小，拾僧过失。所以天龙鬼神，具有他心、天眼而护助众僧者，非僧无过，以克终照远耳。今人中无察情鉴失之见，情智浅狭，意无远达，暂见一过，毁辱僧徒。自障出要。违破三归，失于前导。常行生死，不受道化。可谓惑矣！小儿痴矣！
然则圣人非不能化，但此人不可化；所以拱手，待机熟耳。如婴儿造恶，父母所以不教者，非父母不解善教，婴儿不可教耳。比彼可见。
诸有同法之俦，幸细览而传告。
沙门释侣，三界之宾。逆旅之况，颇存于此。故律中曲制主客待遇杂行云云。
就中分四：
初、入寺法。
四分云：客比丘欲入寺，应知佛塔，若上座等。至门中，应开。若不能者，徐打，令内人闻；不闻，大打；犹不闻者，持衣钵与第二比丘，至下墙处，逾入；开门，右绕塔过。先洗左脚，后洗右脚；著革屣。旧比丘闻客来，出外迎；为捉衣钵，安置温室、重阁、经行处，供给水器等。
二、问主人受房等。
律云：问旧比丘我若干岁，有房分不？答言有者，应问有人住不？若无人者，当问有卧具，若被，若利养，若器物，若房衣等，有者当取。至房所，开户已，出床褥等，净扫地，若得针线、刀子，乃至一丸药举之，有主识当与。如是治除屋内已，还内卧具复本处竟；问何处大小行、净地、不净地、佛塔、声闻塔、第一上座房乃至第四上座房等，一一别问。若不问者，主人一一示语，乃至云此是唾器、小便器等。
五分：住处窄，不相识者听同床坐，不得眠。
三、相识敬仪。
四分：客僧受房已，问主人已，应先礼佛塔，次礼第一上座乃至第四上座。应偏露右肩，脱革屣，右膝著地，捉两脚，如是言大德我礼。若四上座房内思惟，应随座次礼房，主人一一示知。十诵：若上座时见应礼。难见、远者则止。
四、问受利法。
四分：客僧礼上座已，应问何处是众僧大食、小食、夜集说戒处？等。又问何者是僧差食，檀越送食，月八日、十五日、月初日食？檀越请食，次到何处？复问明日有何檀越请众僧小食、大食？何处狗恶？何处是好人？何处是恶人？旧比丘当如问而答。
僧祇：旧比丘应语客僧，一切僧家制限。若客伴已去者，不得语令知，云不及伴；应语可小停息，更应有伴耳。有急事必去者，应给粮食，嘱累行伴。
三千云：新至比丘，以十事与之：一、当避与房，二、当给所须，三、朝暮问讯，四、语以习俗，五、当教避讳，六、语请到处，七、语僧教令，八、当语某事可食，九、示县官禁忌，十、语以盗贼处所。
二、明四仪法。
夫成善有由，凭教相而心发；冥因显果，借仪形而立宗。是以阿说、身子，具列昔经；传法轨模，亦题方册。故直叙一致，别引诸说云云。
五分：若四威仪不如法者，非为于世而作大明。僧祇：若行时，平视；回时，合身回。
中含：佛告比丘，依于兽王法。若平旦，著衣持钵，入村乞食，善护持身，守摄诸根。乞食已，收举衣钵，澡洗手足，以尼师坛著于肩上，至无事处，或经行、坐禅。复于初夜，经行、坐禅，净心中障已。于中夜时，入室欲卧；四揲忧多罗，敷床上；襞僧伽梨作枕，右胁而卧；当头面向佛像处，足足相累，意系想明相。彼后夜时，速起，如初夜法。
僧祇：头向衣架，及和尚、长老比丘。初夜思惟自业。至中夜，右胁著下，累两脚，合口，舌拄上龈，枕右手，舒左手顺身上；不舍念慧，思惟起想。余如上。
十诵：灯明中不得卧。
毗尼母：比丘欲行时，先扫除房内；衣服床褥，如法安置。在随相中。去时，白和尚阿阇梨。若过十腊，有法事必能利益者，虽师不听，自往无过。
去时，出寺外，望去处方，应思量：行伴何似？正见不？有病相料理不？如我心所作不？其人威仪常摄不？非懈怠不？为利为衰？若必好者共去。复问同伴：汝等衣钵，乃至一切自随之物，无所忘不？兼复诫敕：今当共行，汝等时言少语，守摄诸根。路中，处处见者，皆令欢喜，发其善心。诸下座，皆合掌互跪，对曰：如教，欢喜奉行。
若有住止，发时，上座应遍看：无遗落物不？下座常在前，上座在后。语诸下座：各自摄心，莫令散乱。
下座得病，上座应为说法，令善心相续。虽有急难，不得舍去。尽其筋力，令其得脱。乃至自力不能，应至郡县檀越所重比丘，大臣、国王门前营理，使得解脱，莫使受苦。
僧祇：行时，先下脚跟，后下脚指。在道行，欲宿，遣二年少比丘，前觅宿处，索前食、后食；当白非时入聚落；得已还报，应展转相白入。
智论：出入来去，安详一心；举足下足，观地而行。为避乱心，为护众生故。是不退菩萨相。
僧祇：不得作骆驼坐，应加趺坐；若疲极者，当互舒一脚。仰卧修罗，伏者饿鬼，左胁如贪欲人。具如法者，出三十五卷中。增一云：今听比丘，先以手凭座，后坐，此我之教。
十诵：无病不得昼卧。若喜眠，应起经行。善见：临欲眠时，先于六念中，一一念也。
坐法有二：一、结加趺；二、踞坐。跪有二：一、长跪，即两膝及足指至地；二、互跪，右膝至地。
三千云：不得于上座前踞坐。踞坐五法：一、不交足；二、不双竖两足；三、不却踞两手，掉捎两足；四、不得支拄一足，申一足；五、不上足。五事正坐法：一、不倚壁；二、不手前据；三、不肘据床；四、不两手捧头；五、不以手拄颊。
毗尼母：云何名坐？众僧集会，敛容整服，加趺而坐，仪用可观。又如坐禅人，坐经劫，身不动摇，观者无厌。人多者，狭膝，见上座亦尔，不宜宽纵。
三千云：不与三师并坐。十诵：听法时，上座来，不应起下座；起者，吉罗。若和尚阿阇梨，恭敬故自起；不得起他，吉罗。乃至听法，不得与沙弥同床坐，沙弥得与白衣同床坐。大比丘三夏，亦同床得坐。
三千云：欲上床有七。一、当徐却踞。二、不得匍匐上。三、不使床有声。四、不大拂床有声。五、不大欠、大咤、叹息，思惟世事。六、不狗群卧。七、起以时节；心走不定，当自责本起。
又若闻楗槌声，即当著袈裟，出户如法；二、于堂外住，正衣脱帽；三、有佛像，头面作礼，却礼僧；四、当随次向上座，当遗上座处；五、随上座坐若踞。
善见：睡时当须早起。浴竟睡者，念发燥便起。如是看星月光影为分齐。三千：卧当头向佛；二、不卧视佛；三、不双申两足；四、不向壁卧，又不伏卧；五、不竖膝，要以手检两足，累两膝。
毗尼母：比丘贪著睡眠，废舍三业，不复行道，金刚力士诃责。佛言：食人信施，不应懈怠。夜二时中，应坐禅、诵经、经行；一时中，以自消息。是名卧法。
僧祇：卧如师子王法。不得眠至日出。应于后夜，当起正坐，思惟己业。
就中即二，如门分别。
初瞻病中，略为四位：一、制意；二、简人是非，并供养法；三、安置处所；四、说法敛念。
制意者。
夫有待之形，多诸婴累，四大互反，六府成病。若不假相提接，薄命则无所托。然则世情流变，始终难一。健壮则亲昵，病弱则捐舍。鄙俗恒情，未能亡此。故如来深鉴人物，知善未崇，恶必相遵，故亲看病。
故律中：佛言：汝曹不相看视，谁当应为？乃至世尊为病人洗除大小便已，扫治卧处，极令清净，敷衣卧之。便立制云：自今已去，应看病比丘，应作瞻病人。若有欲供养我者，应供养病人。
佛为极地之人，犹励诸比丘，亲自下接。况同法义重，如何相弃？乃至送终，意同斯述。
问：供养病者等佛，何耶？
答：谓悲心看病，拔苦与乐，慈行同佛故也。又论云：随顺我语，名供养佛。
僧祇，二人为伴往看佛，一伴遇病，便舍来诣佛所，具述因缘。佛种种诃责已，还令看病等。又云：有病人，得随病药、食，看守则差，否者则死。是故应好看，务令如法安隐，即为施命，得大功德，诸佛赞叹。
二、简人中。
四分：若有病者，听和尚，若同和尚，阿阇梨，若同阿阇梨，若弟子，从亲至疏。若都无者，众僧应与瞻病人。若不肯者，应次第差；又不肯者，如法治。若无比丘、沙弥、优婆塞者，比丘尼、式叉摩那、沙弥尼、优婆夷随所可作应作，不应触比丘。
僧祇、十诵：当令二师、同学，同房、比房，从亲至疏看之。当随病人多少差往。若不看者，一切僧得罪。
僧祇又云：道逢病比丘，应求车乘，驮载令归。若病笃，无所分别，不问牸牛、草马。若无者，当留人看。无人看，作庵舍，取薪火，留药食，语言：汝好安意，我走向聚落，求车乘迎汝。便舍去。
至聚落时，不得绕塔、问讯和尚等。告云：旷野有病比丘，共迎去来。诸比丘云：此多虎狼处，恐食尽。虽闻，不得不往。应到彼，若死，供养尸骸；若活，将还，遣聚落中比丘供养。无比丘者，告檀越令看，及共迎病人，亦如上。
若路见病比丘尼，不得舍去，乃至迎逆如比丘中。唯除手触。应倩女人，为按摩身体。死，用彼衣钵，雇人阇维；无者，舍去。若俗人嫌者，应担远送。余三众准此。
并是佛自号令，理顺行之。广有委具，如律所述。
次明供给法。
五分：无净人处，听比丘自洗烧器著水，令净人淘米著中。比丘然火使熟，更从净人受持，与病人。五百问云：病比丘，山泽无人处，日中不得往还者，比丘得为作食七日，先净米，受取作之。
宝梁经、兰若习禅经广明独住患比丘法。
僧祇：病人有九法成就，必横死：一、知非饶益食，贪食；二、不知筹量；三、内食未消而食；四、食未消而摘吐；五、已消应出而强持；六、食不随病；七、随病食而不筹量；八、懈怠；九、无慧。又云：若病人衣钵外，有医药直者，取之供给；无者，众僧应与；若僧无者，彼有贵价衣钵，当贸贱者，供给病者。若病人惜衣钵者，应白僧言：此病人，不知无常，悭惜衣钵，不肯贸易。白僧已，软语说法，使得开解，然后为贸；若复无者，应外乞与之。若僧中取好食，与看病人。又不得爱惜自业，而不瞻视。
四分：看病人五德，乃至为病人说法，令得欢喜，己身于善法不减。如衣法中。善见：若病无汤药，得以花果饮食饷人，求易汤药，不犯。余如僧祇三十八卷中，广明看病法及死法。
十诵：当随病人所须，问病因缘，觅师求药。日到僧厨，问有病人食不？若无，取僧所供给库中物；无者，当为外求，应从善好名闻福德比丘索。五分：每僧行粥时，应问别有病人粥不？若无，应先与病人，然后行与僧也。
十诵：病人得药差者，但是佛僧中不净、残宿、恶捉、不受、内宿，并得服之。
善生经：瞻病人不应生厌。若自无物，出求之不得者，贷三宝物。差已，依法十倍偿之。
五百问云：看病人将病人物，为病人供给所须，不问病者，或问起嫌，并不得用。若已取者，应偿；不还，犯重。比丘病困，不得阙三衣钵而作福德。若不即有故弊衣钵受持者，犯堕。
摩得伽云：不净膏肉杂盐煮，病者开。
四分，若病人，不能至大小行处，当近处凿坑，安大小便；若不能者，屋中安便器；不离床者，听穿床作孔，便器著下。不得唾吐污地等。
三、安置处所。
僧祇：若大德病，应在露现处，上好房中，拟道俗问讯生善。烧香涂地，供待人客。十诵：病人与中房舍卧具，令得容受看病者。
若依中国本传云：祇桓西北角，日光没处，为无常院，若有病者，安置在中。以凡生贪染，见本房内衣钵众具，多生恋著，无心厌背。故制令至别处。堂号无常。来者极多，还反一二，即事而求，专心念法。其堂中置一立像，金薄涂之，面向西方。其像右手举，左手中系一五彩幡，脚垂曳地。当安病者在像之后，左手执幡脚，作从佛往净刹之意。瞻病者，烧香散花庄严。病者乃至若有屎尿、吐唾，随有除之，亦无有罪。
传云：原佛垂忍土，为接群生，意在拔除烦恼，不唯粪除为恶。如诸天见人间臭秽，犹人之见屏厕，臭气难言，尚不以为恶，恒来卫护，何况佛德而有爱憎？但有归投者，无不拔济。乃至为病者随机说法，命终恒在佛所，不得移之。
四、说法劝善者。
十诵：应随时到病者所，为说深法，是道、非道，发其智慧。先所习学，或阿练若、诵经、持律、法师、阿毗昙、佐助众事，随其解行而赞叹之。
若阿练若者，当软语泛话讫，告云：大德！今者病笃如此，唯当善念，不畏恶道。何者？自病已前，行头陀大行。佛弟子中唯有迦叶，世尊在众常赞叹之，乃至舍座、舍衣，佛亲为也。以行胜行，圣人共遵。大德行绍圣踪，必生善处，何忧死至？但恐失念，妄缘俗有，此是幻法，更勿思之。
若诵经者，告云大德常诵某经，以为正业。实为胜行，凡圣同钦。鹦鹉闻四谛，尚七反生天，后得道迹。大品有经耳品，涅槃常住二字，尚闻不生恶道。况复依教广诵，无谬滥过，何能坠陷，必生善处等。
若持律者，云：大德护持禁戒，顺佛正言，能于像末，载隆三宝。正法久住，由大德一人。今者疾患绵久，恐将后世。人谁不死，但恐无善。大德以善法自持，兼摄他人，诸佛自赞，岂唯言议？但当专志佛法，余无妄缘。
若法师者，云：由大德说法教化，令诸众生识知三宝四谛，开其盲眼，破其心病，光显佛法。使道俗生信，能令作佛，又使正法久流，实大德之力。
若禅师者，云：佛法贵如说行，不贵多说多诵。又云：不以口之所言而得清净，如说行者乃是佛法。大德顺佛正教，依教而修，内破我倒，外遣执著，此则成圣正因，勿先此业。如是等随其学处，于后誉之。
若佐助众事者，告云：大德经营僧事，与圣同俦。故沓婆王种，舍罗汉身，为僧知事，求坚固法；乃至迦叶蹋泥，造五精舍；祇夜破薪，供僧受用；身子扫地；目连然灯。并大罗汉，岂有恶业？但示僧为福聚，凡愚不知；各舍自业，佐助众事。然僧田福大，不同佛、法。如成论中，诸人以衣奉佛，佛令施僧，我在僧中。由僧随我语，名供养佛；为解脱故，名供养法；众僧受用，名供养僧。供养僧者，具足三归。故知僧德大也。大德既顺佛正命，料理僧徒，佛所叹尚。是第一行，何人加之？经云忆所修福，念于净命等。
传云：中国临终者，不问道俗亲缘，在边看守。及其根识未坏，便为唱读一生已来所修善行。意令病者内心欢喜，不忧前途。便得正念不乱，故生好处。
智论：经中云：从生作善，临终恶念，便生恶道；从生造恶，临终善念，而生天上。问曰：临终少时，何以胜一生行业？答：以决彻故，舍诸根事急故，便能感苦乐也。
必须别处安置故。五百问云：昔有比丘，念著铜钵，死作饿鬼。僧分物时，便来求钵。其身绝大，犹如黑云。有得道者，以钵还之。既得，便舌舐，放地而去。诸比丘取之，绝臭。更铸作器，犹臭不可用。又有比丘，爱衣而死，作化生蛇等，如前说。故须移处为要。
其瞻病者，随其前人，病有强弱，心有利钝，业有粗细，情有去取，当依志愿，随后述之。或缘西方无量寿佛，或兜率弥勒佛，或灵鹫释迦本师。或身本无人，妄自立我；或外相似有，实自空无，如至焰处，则无水相；或为说唯识无境，唯情妄见。各随机辩，而诱导之。
四分：当问病者持何等衣。彼病人受不好衣钵，及送与他，恐瞻病者得。
应准告云：此三衣钵具，佛所制畜，有披著者，出世因缘。乃至未来受生，常著三衣而生，如面王比丘。未知持何等衣钵坐具？当见告示，为取著之。现在未来，为佛所赞。
若见贪物、心无大志者，告云：此衣物等，并是幻有。大德储积来久，为之疲劳。及至病苦，眼看不救，乃至脱死，亦无一随。大德生从胎出，亦不将一财来，脱至后世，亦不将去。经云往昔国王为宝所诳，及至临终，无一随己，可不实乎？不须忧念幻假钱财，但须存胜业耳。亦不须付嘱余人，此则妄行颜面，终非送大德死法。但用佛语，普召十方凡圣大众，羯磨分之，如法受用。令大德乘此功力，必生善处，此是佛敕，可不好也？如是种种软言谏喻。不得违逆，又非顺意。以临终妄业竞集，多无立志。此是一期大要，善恶升沈天隔。
应以经卷手执，示其名号，又将佛像对眼观瞩。恒与善语，勿传世事。华严偈云：又放光明名端严，彼光觉悟命终者，见彼临终劝念善，因是得生诸佛前。又示尊像令瞻敬，又复劝令归依佛，因是得成明净光。
又请大德行人、智者，数来示导。善见云看病人赞病者言：长老持戒具足，莫恋著住处及衣物、知识、朋友，但存念三宝及念身不净。于三界中，慎莫懈怠。随命长短而作云云。
毗尼母云：病人不用看病人语，看病人违病者意，并吉罗。须依前斟酌，不得纵任。若终亡者，打无常磬。
二、明送终法。
然僧法仪式，远存出离；送终厚葬，事出流俗。若单省随时，则过成不忍；必虚费庄饰，便同世仪。今当去泰去约，务存生善。
就中分二：初、将尸出法；二、明葬法。
初中。当从像前，舆尸至廊舍下。外安幛幔围之，内作绢棺覆尸，当以竹木为骨，仍以粗衣覆尸上。和尚、阇梨铺床在幔外坐，拟人客来吊慰。同学、弟子等，小者布草立，大者坐草上，近尸边。
五百问云：师亡，不得举声大啼，应小小泣泪耳。四分：尼椎胸啼哭泣泪，一一堕；比丘，吉罗。若准双林之终，未离欲者，宛转在地，椎胸大叫，此并悲切深重，不省自身故耳，必同此何嫌？若高节拔群，由来清卓者，故不局世情。必任情喜怒、随俗浮沉者，至父母、二师终亡而护夏不来，虽来不展哀苦者，亦道俗同耻。
彼外来吊人，小于亡者，至尸所设礼，执弟子手慰问已，然后至师所，依法吊慰。若奔丧来者，直来尸所，礼拜展哀情已，次第依位。若大德上座来吊者，依本威仪，随时坐立。
五分：尸以衣覆根。五百问云：应先白僧，以亡人泥洹僧、祇支，覆尸而送。不得埋；过五钱，犯重。应师僧、弟子、同学，当出财殡送。若无，当众僧别人，各敛少财，供养舍利。又无者，贷亡人衣物，权将殡之，还来倍偿，入羯磨已，白僧乞之。其将尸之舆，轻省而作，上施白盖，周匝裙围，四人擎之，烧香导从。毗尼母云：阖寺众僧，并送葬所。
二、明葬法。
中国四葬：水葬，投之江流；火葬，焚之以火；土葬，埋之岸旁；林葬，弃之中野，为雕、虎所食。
律中多明火、林二葬，亦有埋者。五分云：尸应埋之，若火烧，在石上；不得草上安。僧祇：陈如右胁著地。涅槃又云：若死者，雇人阇维之。十诵有比丘死林中，鸟啄腹破出钱等。四分云：如来、轮王火葬。然则火葬则残尸，雇人展转准得。
增一：诸比丘以香花散目连尸上。僧祇，得供养，亦尔。
四分中：世尊、五众得起塔。从小沙弥尼以上，并得礼上座冢也。五百问云：得为亡师立形像。高僧传中多有寺中葬者，经律中亦有之。僧祇：持律法师、营事比丘、德望比丘，应起塔、相轮，悬施幡盖，在屏处安置。不得在经行处、多人行处作之；若违，结罪。若众僧不许者，教令和合已作之。
增一云：如来自舆母床一角，阿难、罗云等各舆一脚。不令余人代担，为报恩故。准此，和尚、阇梨长养法身，父母兄姊长养生身，躬自抱尸而送，恩德岂能尽也？
善见：不得送白衣丧，除为观无常故。若手执母尸，殡殓无罪。圣教如此。必准行之，理须量机，堪可中时。
森然万境，何事非持？忽略不行，奄遭幽责。故须一一之事，起种种诫；诫而必行，理须明识。
若由途相摄，具上诸门。别类统收，罗下三部。以外繁类断续，杂务纷纶；碎乱琐文，合成此别。
其中众诸杂事，为轨导初门。必具修圣行，理宜遍览，则游处诸方，而无怯懦焉。
十种分之。一、佛法僧；二、众中杂事；三、别人自行；四、共行同法；五、出家要业；六、遇贼法；七、大小便法；八、慈济畜生法；九、避恶众生法；十、杂治病法。
智论：菩萨昼三夜三，常行三事：一者，清旦，偏袒右肩，合掌礼十方诸佛，言我某甲，三世三业罪，愿令除灭，更不复作；二者，十方三世诸佛功德，愿随喜劝助；三者，劝请十方诸佛，初转法轮，及久住于世。行此三行，功德无量。
萨婆多：不得以花香、璎珞、庄严具著佛身上，得散地供养。僧亦尔。不得以香、花著浆、饮食上供养僧。五百问：先上佛幡，得取作余佛事；若施主不听，不得。萨婆多：若食是佛腊等，虽先受捉，后买，得食，以捉时无己想故。
十诵：知僧事人，应巡行僧坊。先修治塔，次四方僧事。常作是念：愿诸比丘未来者来；已来者，供给四事，不令有乏。教沙弥、使人亦尔。
善见：佛常使一比丘食时守寺。智论：差僧使，从下起。
萨遮尼干经：或嫌塔寺及诸形像妨碍，除灭、送置余处，如是恶人，摄在恶逆众生分中，上品治之。俱舍亦尔。智论云：一人以佛塔恶故，坏之更好作，得福；一人以佛塔善故，坏灭之，得罪。僧祇：佛塔恶坏，更好作，得。
智论：供养说法人，是供养法宝。
十诵：比丘应作维那，知时打楗槌，扫治堂宇，敷床，教净果饮食，众乱时当弹指。沙弥多者，立一沙弥，专知分处沙弥。净人多者，取勤能处分者，立为主师。
僧祇：若僧地种果树有功者，若一树一园，听与一熟；不能并取，年取一枝，枝遍则止。若种瓜菜，与一剪。
五分：若月直监食，欲知生熟咸酢，得掌中舌舐尝之。若白衣入寺，应借僧卧具受用。僧有五种物不可卖，不可分：一、地，二、房舍，三、须用物，四、果树，五、花果。
僧祇：众僧田地，正使一切僧集，亦不得卖，不得借人。若私受用，越毗尼。若园田好，恶人侵者，语本施主，任其转易。僧床、卧具亦尔。
四分：僧物不应卖、分、入己，偷兰遮。
僧祇：若佛生日、转法轮日，若大会，多出幡盖，供养支提。若卒风雨，一切共收，不得云我是行人、大德等。应随近房安置，不得护房。应抖擞牒举。何以故？汝等依是得活。若治床褥，打楗槌时不得徐行，当共治补，又不得云有德行。
毗尼母：若治塔、奉僧、治僧坊人，计其功劳，当偿作价，并须筹量；违法得罪，损他施利。若彼病者，慈心施食，随病所宜；若非随病食，施得罪也。婴儿、狱囚、怀妊等，慈心施之，勿望后报。
二、众中杂事。
入众堂法。先须户外预安静心。律云：应以五法。一、以慈心。二、应自卑下，如拭尘巾。三、应知坐起。若见上座，不应安坐；若见下座，不应起立。四、彼在僧中，不为杂语，谈世俗事；若自说法，若请他说法。五、见僧中有不可事，心不安忍，应作默然。
善见：优波离上高座，取象牙装扇。结法藏讫，放扇下座，礼僧已，复座。智论：若欲说法，先礼僧已，坐师子座。僧祇：若为律师、法师，敷师子座，散花著上，不拂却不得坐。
打静法。
维那先户外具仪，敛掌，傍门面入已，至打处立，合掌。右手取椎，举起拟砧讫，然后打一声，不得有重响，方乃卧椎，手从柄处捋之。然后合掌，有所启白。若有施与咒愿，唱告等得等，维那口陈其缘。不得打椎以为事用，除为众乱等。
三、别人自行。
十诵：五人不应为说毗尼。谓试问、无疑问、不为悔所犯故问、不受语问、诘故问者，并不须答。
四分：上座不学戒，亦不赞叹戒，有余比丘乐学戒者，不能以时劝勉赞叹。我见如是上座过失，故不赞叹，恐余人习学，长夜受苦。
五分：为知差次会等学书，不得为好废业。不听卜相，及问他吉凶。四分：开学诵、学书及学世论，为伏外道故。杂法中，新学比丘开学算法。十诵：好作文颂，庄严章句，是可怖畏，不得作。毗尼母：吾教汝一句一偈，乃至后世，应行者即行之，不应行者亦莫行之。后世比丘所说亦尔。
五分：佛制半月一剃发，除无人、难缘。论家四种次第：一、上座，二、发长，三、先洗头，四、有缘欲行，并前为剃。毗尼母：剃发者，但除头上毛及须，余毛一切不合却。所以剃者，为除骄慢自恃心故。四分：比丘不得为白衣剃发，除欲出家者。若头极长，若两月，若广两指，一剃；爪极长，如一麦，剪之。不得用剪刀剪发。听畜盛发器。十诵：发当埋坑中。
涅槃：头须爪发悉皆长利，破戒之相。增一：佛告比丘，沙门出家，有五毁辱法：一、头发长；二、爪长；三、衣裳垢圿；四、不知时宜；五、多有所论。因即又生五过：人不信言；不受其教；人不喜见；四、妄言；五、斗乱彼此。当如是学。
四分：喜往白衣家五过：一、不嘱比丘入村；二、在欲意男女中坐；三、独坐；四、在屏覆处；五、与女人说法过限。又有五过：一、数见女人；二、既相见便附近；三、转亲厚；四、便生欲意；五、为欲意故，或至死，若次死苦。五种不应作亲厚：若喜斗诤；若多作业；若与胜人共争；若喜游行不止；不为说法言，示人善恶。
成论：出家人舍五悭：财物悭、法悭、家悭、住处悭、称叹悭。广相如彼。
四分：世间五宝难得：一、值佛出世；二、闻佛说法；三、闻而解之；四、如法而行；五、得信乐心。
十轮：十事不成就禅法：乐著作役、言说、睡眠、种种所求及以六尘。但为利养，多诸过罪，乃至入阿鼻狱中。我听清净比丘受第一供养。若坐禅比丘阙少众具，但念诸恶；若众缘具，心得专一。
四分：不得卖卜、诵咒、处方治病等。由事容不实，谤毁好人故。罗汉射事不中，况凡夫乎！律云：凡有言誓，应言：若我作是事，南无佛；若汝作是事，亦南无佛。不得杂余地狱等。
增一云：若有恐怖者，当念如来、法及圣众，皆悉除灭。
五分：无缘入尼寺，步步堕。五百问：有缘在尼界得宿，不得入房。
四分：不嚼杨枝五过：口气臭，不善别味，热癊不消，不引食，眼不明。五分：嚼已应净洗弃，以虫食死故。四分：三事屏处：大、小便，嚼杨枝。经行五益：堪远行，能思惟，少病，消食饮，得定久住。十诵：若经行，应直行，不迟疾；画地作相；亦有经行堂阁。三千云：一、于闲处，二、于户前，三、讲堂前，四、于塔下，五、于阁下，五处经行也。
僧祇：然灯法者，不得卒持入房，应唱言：诸大德，灯欲入。乃至灭灯亦尔，先以手遮语之。不听用口吹，手扇、衣扇；当羁折头燋去。油多，得竟夕。一一如三十五卷中。
五百问云：续佛光明，昼不得灭。佛无明暗；中以本无言念齐限，故灭有罪。贤愚中：目连次知日直，灭灯故也。
五分：若与乞儿，乞狗、乞鸟，应量己食多少取分，然后减乞，不得以分外施之。四分云：若食时，若人、非人，应与一抟。毗尼母云：诣寺乞人、无粮食者、婴儿、狱囚、怀妊等类，施之无过。比丘应学。
僧祇：然火七事无利：一、坏眼，二、坏色，三、身羸，四、衣垢坏，五、坏卧具，六、生犯戒缘，七、增世俗话。
撰集百缘经：扫地五德：一、自除心垢；二、亦除他垢；三、去骄慢；四、调伏心；五、增长功德，得生善处。
四、共行同法。
所谓诵持未必须多，道贵得要。而神用莫准，互有强弱。有人闻诵极多，于义不了，此则入道迟钝。故涅槃云：宁以少闻，多解义味。十住云：佛法贵如说行，不贵多读多诵。
既知如此。请依古德所示云：诵胜鬘一卷，摄一切佛法根本尽；戒本一卷，摄一切止持行尽；羯磨一卷，摄一切作持法尽。由道有根本，行别止作也。诵此三卷，统摄佛法纲要。
诸余大部经藏，必须博读，有广见之长，亦匡辅心行，助于道业，得无罢散。俗中有要览一卷十篇，并论为人志行之法，亦可披读。虽不依文生见，而以俗方道，固免于愆犯也。
已外长时，则坐禅、问义、请解求异等。
若多闻多义，则非此所论，则生而知之者，上矣。
三千云：沙门业者：诵经、坐禅、劝化众事。若不行者，徒生徒死，或有受苦之困。十诵，将来恐怖者，说法无慈愍心，受持不通利，乐世法故，庄严章句等。
善见云：若师犹在，应听律藏及广义疏。年别应受，非一过也。讽诵通利，是名律师，恭敬于律。佛藏：五夏以前，依人受学律藏；五夏以后具知，应学无我、人法。善见：云何学律？谓读诵解义也。
多云：凡显德有二。一、为名利。二、为佛法、众生，随时自在无所障碍。十诵律云：除疑故得现通圣也。
五、出家要业。
道俗二众，福智别修。理须识其分齐，别知其通局。非谓福智两异、道俗别行。但由俗网繁多，静业难继，道门闲豫，得专胜行，故分二途。必准两通，不无双遂。今且两言。
出家之人，以身戒心慧为本；不得造经像寺舍等业，错乱次第。故唯得指授法则，劝化俗人。是以僧有法能造，俗有事能作，终日相由，而执据恒别。若乖法杂乱、失于圣制者，名灭佛法；各住自分，互相资成，是住持之士。
俗人以金石、土木、牙角、布帛而作佛像；道人修五分法身，学三佛行，名为造像。俗以纸素竹帛，笔墨抄写，以为经卷；道以闻思修慧，为造法也。俗以草木墙宇，而用造寺；道以菩提涅槃智慧宫殿，万行所住大乘之宅为寺。
虽形事相交，而道意悬隔，不可乱业而相干杂。能护之者，则知要矣。兼而行之，尽美尽善；力之不逮，各从本业。
上来古德所遗。今引文证。
智论云：出家多修智慧，智慧是解脱因缘。俗人多修福德，福德是乐因缘。僧祇云：供养舍利，造塔寺，非我等事。彼国王、居士，乐福之人，自当供养。比丘事者，所谓结集三藏，勿令佛法速灭。即初受戒约告云：当劝化作福治塔，供养众僧，应学问、诵经，勤求圣果。始终两修，二途意别。
六、遇贼法。
四分：被贼剥，不得露身行，得罪。当以软草若树叶覆形，应取长衣著之。无者，若知友边僧中，觅衣著。无者，应问有卧具不，有者当与。不与者，自开库取褥被，擿解裁作衣，覆身出外乞衣。得已，应还，浣染缝治，安置本处，否者结罪。
善见：行路见贼，即持衣与年少令走。若贼逐失衣者，众中随得一人，折草树叶，付与余人，使得遮身向寺。因失衣故，或得白衣服，五大色不割截，乃至外道衣著，不犯。
毗尼母：令虚发弓声，使贼去。十诵：贼来当击钟、振铃、掷石，云石下！石下！怖之令去。若遂失衣，著僧衣还本处；若无人，空，随于近处有僧者付；本处还立，应取还之。
僧祇云：若贼言：僧物何处？比丘不得示宝处，又不得妄语，应示房舍床座等。佛物，指塔边供具等。若道中行有露，令少年在前；有贼兽难，老者在中央；欲令贼起慈心者，老僧前行。
七、大小便利法。
四分：不应久忍大小便。若去时，捉厕草。彼厕多人集，听在前者。至厕外，弹指若謦咳，令人、非人知。安衣置杙上，若石草上。若风雨渍者，当著衣，手坚捉，令不触厕两边。坚安脚，渐举衣，渐蹲。勿令前却、近两边，使大小便涕唾入厕孔。余如常法已，应别处洗秽，留残水，勿令有声。以弊物拭，若手臭，用土、灰、泥、牛屎，石揩、墼揩，澡豆，一一洗之。不得在厕边受诵经、作衣，妨余比丘。见有粪扫，应除之。
五分：小便器入房中，密塞口；房外，应满盛水。不得裸身上厕。三千威仪：不洗大小便处，不得坐僧坐具。上座、三宝，若礼无福。应脱袈裟、僧祇支大小便。
八、慈济畜生法。
四分：慈心解他被系狗子，出他被溺豚子，解兰若处贼系牛，并不犯。僧祇：有神力，夺贼物人，放诸禽畜，皆云慈作者，不犯。
十诵：猎师逐畜入寺，从比丘索，比丘言：那得还汝？彼去，生疑，佛言：不犯。又被射鹿入寺，猎师言：此鹿中箭，当更射杀，汝等避箭。诸比丘不与避，亦不与鹿，便诃已去。去后鹿死，佛言：应还猎师。若悲，坏罗网及狱，但犯吉罗。猪被箭入寺，比丘言：何处？又是谁猪？无有猪主？去后白佛，佛言：有如是因缘，当作余语，不犯。
九、避恶畜生法。
五百问：行路寄鬼神屋宿，不得有触扰意。生者，犯堕。
四分：若蛇入屋，若以筒盛，若绳系，应解已弃之。若患鼠入舍，应惊出，若作槛出之。若患蝎、蜈蚣、蚰蜒入屋者，以弊物，以泥团，以扫帚盛裹弃之。应解放，勿令死。有咒蛇法，文广不出。
若窗向患蝙蝠、燕雀入，织作笼疏，若安棂子。不得在多人住处拾虱。听以器，若毳，若绵弊物，拾著中。若走出，筒盛盖塞，系床脚里。
然律不明养法，准上蛇鼠，并令出之，不令内死。准须将养，不尔杀生。若众乌鸣乱者，应作声惊，若弹弓，若打木，令去。
十、杂明治病法。
善见：作医师，得吉罗。为出家五众合药者得。若和尚父母在寺疾病，弟子亦得为合药。又父母贫贱，在寺内供养。净人、兄弟、姊妹、叔伯及叔伯母、姨、舅，并得为合药。无者，自有，亦得借用。不还者，勿责。如是乃至七世。
五百问：若道人慈心作医治，得，不得取物自入。前人强与，为福应取。若病，不得服气唾肿，同外道故。
四分：得学咒。腹中虫病，若治宿食不消，若学咒毒等，为自护，不为活命。患吐，用头发烧末，以水和漉服。患热，以栴檀涂，沉水亦佳。患毒，服腐烂药。已落地者，以水和漉受服；未堕地者，以器盛之，水和漉服，不须受。田中泥，亦须水和受服。
五分：青木香著衣中，辟虫。诵咒时，不啖盐，不眠床，佛听，神咒法尔。
僧祇：生痈疖，用小麦研涂之。
十诵：不净脂盐得服。
四分：不净酥用灌鼻。
沙弥建位，出俗之始。创染玄籍，标心处远。自可行教，正用承修。滥迹相济，世涉多有。
然信为道原功德之母，智是出世解脱之因。夫出家者，必先此二。如未晓此，徒自剃著；内心无道，外仪无法；纵放愚情，还同秽俗。所以入法，至于皓首，触事面墙者：良由自无奉信，圣智无因而生；但务养身，宁知出要胜业？
故先明出俗本意，后依意随解。初中七门：一、明出家元缘；二、劝出有益；三、障出有损；四、行凡罪行；五、行凡福行；六、明行圣道行；七、大小乘相决同异。
初中。
华严云：若有不识出家法，乐著生死不求脱，是故菩萨舍国财，为之出家求寂静。五欲所缚不离家，欲令众生解脱故，示现不乐处五欲，是故出家求解脱。以此文证，故知出家，功由菩萨。郁伽长者经、涅槃经等，并有出家之法。
二、明劝出有益者。
华手经：菩萨有四法，转身当作善来比丘，莲花化生，现增寿命。一、自乐出家，亦劝助他人，令其出家；二、求于佛法，无有懈倦，亦劝他人；三、自行和忍，亦劝他人；四、习行方便，深发大愿。
出家功德经云：若放男女奴婢人民出家，功德无量。譬四天下，满中罗汉，百岁供养，不如有人，为涅槃故，一日一夜出家受戒，功德无边。
又如起七宝塔，至三十三天，不如出家功德。
智论云：出家人虽破戒，破戒堕罪，罪毕得解脱；如莲华色尼本生经说。如佛度醉婆罗门。以无量世来，无出家心；因醉发心，后当得道。因说出家偈。本缘经云：一日一夜出家故，二十劫不堕三恶。祇律：一日一夜出家修梵行，离六百六千六十岁三涂苦。
三、障出有损。
出家功德云：若为出家者作留碍抑制，此人断佛种，诸恶集身，犹如大海。现得癞病，死入黑暗地狱，无有出期。
四、明既出家已，行凡罪行。
大宝积经云：出家有二种缚：一、见缚；二、利养缚。有二痈疮：一者，求见他过；二者，自覆己罪。经中又言：有二毒箭，双射其心：一、邪命为利，二、乐好衣钵。
涅槃云：我涅槃后，浊恶世时，多有为饥饿故，发心出家，名为秃人。见有持戒、威仪具足、清净比丘护持正法，驱逐令出，若杀若害。
若论罪行，且列五种，所谓：贪欲、瞋恚、爱亲、求利、悭嫉等五。并如别钞，随事引文。
五、明出家行凡福行。
谓有比丘，出家已后，但知持戒，不志尚道；以戒为上，余悉不为，用为非道；内多瞋怒，自污净心，情无胜进。此戒取见、见取烦恼，欲界下业，非上界行。若修世禅，是上界业，终退生死，未有出期。乃至多闻、布施、讲经、诵习，并是欲有，未成无漏。
智论云：世间法者：孝顺父母、供养沙门、布施、持戒、四禅、四无色定、念佛法僧、九想等是。成论云：于持戒、多闻、禅定等，少利事中，自以为足；以贪著此少利事故，忘失大利。智者不应贪著小利，忘失大利。
六、明出家行圣道行。
但出圣道，无始未曾，皆由著世，惯习难舍。今既拔俗，必行圣业。经中乃多，要分三位。
一者，小乘人行，观事生灭，知无我、人、善、恶等性。
二、小菩萨行，观事生灭，知无我、人、善、恶等相。
三、大菩萨行，观事是心，意言分别。故摄论云：从愿乐位，至究竟位，名观中。缘意言分别为境。
离此无别余法。
上二别行，如余所明。若入道方便、除疑、舍障，要拔诸行，常志行者，如别行门二十卷中，具广分别。
七、明大小乘相决同异。
三乘道行，如上已明。今通决正，不出三学，一切圣人，无不行此。
若据二乘，戒缘身口，犯则问心。执则障道，是世善法。违则障道，不免三涂。
定约名色，缘修生灭为理；二乘同观，亦无谛、缘之别。故佛性论云：二乘之人，约虚妄观无常等相，以为真如。
慧取观照，与定义别体同。
若据大乘，戒分三品。律仪一戒不异声闻，非无二三有异，护心之戒更过恒式。
智论，问云：菩萨住于实相，不得一法，得破戒不？答曰：以住于实相故，尚不作福，何况作罪？虽种种因缘，不破戒。
又问：地持云：宁起身见，不恶取空。佛藏：宁起断灭见，不起我想。二言何违？
答：地持为存世法，则有善业。恶取空者，交坏世人善心，无益自他。佛藏劝断灭见，虽现非善利，后因保著心少，便得解脱。各有所明。
问：菩萨宁起贪心，不一念起瞋，由瞋违生故。若尔，得起贪不？
智论云：如色界天，犹断五盖十不善，得生彼。梵世天，无始来不断欲恶者，尚不得生。况出圣道，远离欲恶，本所不得。今若有欲，何可得耶？
摄论云：菩萨得无分别智，一切尘不显现。由有胜智方便，具行杀生等十恶；由前有利益故，自无染浊过失。纵有利益，有过失不应行。准此，初地已上，方得用此得无分别智，故地前不合。
涅槃：持息世讥嫌戒，与性重戒无别。因说菩萨持戒相，罗刹乞浮囊喻，明五篇六聚护罪法。又云若未住不动地，有因缘故，得破戒，此则八地以上，或可净心地以上。
若论定慧，小观相空，深观唯识。钝见空时，不分别色；利知唯识，不分别空。
且分大小二乘，略知途路。但相似道、相似善，难知难学，多堕邪林。理须通学，方堪正观，不以诵语而为道业，如十住婆沙及十地中说。又经云以因多闻，得智慧故。便入佛法，不得顿学，犹如大海。
又以三事，验三道也。凡夫但自为，二乘自为兼他，大乘唯为于他：此三发意别故，成果亦别。若论缘事，心乖事同。且知大略而已。
就后段中，更分为五：一、明出家具缘；二、作法不同；三、受戒方式；四、随戒相；五、杂行教示。
初中。僧祇：七岁解知好恶者，应与出家。八十、九十太老。过七十，卧起须人，不听度；若能修习诸业，听出家。若太老、太小，已出家，不应驱出。比丘越悔。央掘经，老母求佛出家，佛以偈止：汝今年衰老，出家时已过；但当深信心，以法自苏息。净饭王求佛出家，律中，佛言：但观无常诸行，足以得道，不须出家。
智论云：若二根、无根者，毗尼中，以无得道根故，不得出家。失男女相，其心不定，结使多，智慧浅薄故。大乘中，无所不容。但以其心邪曲，难可拔济，如稠林曳曲木，故不得入佛法中。
善见：欲烧寺者，听不白父母，得度出家。
五百问云：父母、王法不听，盗度，犯重。此谓教化示导，令弃背课役故。如论中，得度。违王教，吉罗。自来者得。又云：若贼捉比丘卖，后来投比丘，初时得，经主不得。若主赐姓放出，经无正文。
僧祇：欲新出家者，先说苦事。谓一食、一住、一眠、少食饮、多学，问言能不？，答可者，方得受之。
四分：不得畜二沙弥。若畜者，须乞。畜众具德，如度人法中。祇中：不得畜众多沙弥，听一，极至三人。若大德比丘，多人与儿令度；苦劝与人，犹故不从，遣与余人，得自教诏。有三品：从七岁至十三，名驱乌沙弥；从十四至十九，名应法沙弥；从二十至七十，名字沙弥。
五百问云：若出家已后，盗本家中物，犯弃。何以故？初出家时，一切舍，非己物。本伏藏、本债息亦同。
二、作法者。
欲出家者，至僧伽蓝中，立眼见耳不闻处。作单白和僧，使大众知闻，为成问答无失。如律中，度巧师儿说。羯磨云：大德僧听！是某甲从某甲求剃发。若僧时到，僧忍听。某甲从某甲剃发。白如是。
律云：若僧和合者，善。不尔者，房房语令知。
作已，应与剃发。先请和尚，应具仪，教云：大德一心念！我某甲请大德为和尚，愿大德为我作和尚。我依大德故，得剃发出家，慈愍故。三请。其阿阇梨文亦准此。
应以诸部会明，立出家仪式。
在于露地，香水洒之。周匝七尺。四角悬幡，中安一座，拟出家者。复设二胜座，拟二师坐。
欲出家者，著本俗服，拜辞父母尊者讫。口说偈言：流转三界中，恩爱不能脱；弃恩入无为，真实报恩者。乃脱俗服。善见云：以香汤洗浴，除白衣气。虽著出家衣，止得著泥洹僧、僧祇支，未得著袈裟。便入道场。
来至和尚前，互跪。和尚应生儿想，不得生污贱心。弟子于师，生父想。应为说发毛爪齿皮。何以故？有人曾观此五，今为落发，即发先业，便得悟道。如罗睺罗，落发未竟，便得罗汉。如熟痈待刺，莲花待日。
为说法已，向阿阇梨前坐。
以香汤灌顶。赞云：善哉大丈夫，能了世无常，舍俗趣泥洹，希有难思议。
教礼十方佛竟，行者说偈言：归依大世尊，能度三有苦，亦愿诸众生，普入无为乐。
阿阇梨乃为剃发。旁人为诵出家呗云：毁形守志节，割爱无所亲；弃家弘圣道，愿度一切人。
与剃发时，当顶留五三周罗发，来至和尚前，互跪。和尚问云：今为汝去顶发，可不？答言：尔！便为除之。
除已，和尚授与袈裟，便顶戴受。受已，还和尚。如是三反，和尚为著之。
说偈言：大哉解脱服，无相福田衣；披奉如戒行，广度诸众生。
礼佛讫，行绕三匝，说自庆偈：遇哉值佛者，何人谁不喜？福愿与时会，我今获法利。
礼大众及二师已，在下坐，受六亲拜贺。出家离俗，心怀远大，父母等皆为作礼，悦其道意。
中前剃发。
毗尼母云：剃发著袈裟已，然后受三归五戒等。
三、受戒法者，分三：缘，体，相。
初中。
集僧已，安受者见处立，作法同前。白言：大德僧听！彼某甲，从某甲出家。若僧时到，僧忍听。某甲从某甲出家。白如是。
五百问云：二人得度沙弥，一人不合。
五分、十诵：先与五戒，后受十戒。
善见：当礼僧足，往阇梨所，礼已，互跪合掌。教言：汝当随我语，教汝受三归。答云：尔。
出要律仪云捉师衣角者，出在人情，世末流变也。
律文，似对僧所。理须生建立胜缘，应问遮难，一同僧法。以若有者，五戒不发，何况具、十？文如僧中。
二、明戒体。
文云：我某甲，归依佛，归依法，归依僧。我今随佛出家，某甲为和尚。如来至真等正觉，是我世尊。我某甲，归依佛竟，归依法竟，归依僧竟。我今随佛出家已，某甲为和尚。如来至真等正觉，是我世尊。
次三、明相。
尽形寿不杀生，是沙弥戒，能持不？答：能。不偷盗；不淫；不妄语；不饮酒；不著华鬘好香涂身；不歌舞倡伎，亦不往观听；不得高广大床上坐；不得非时食；不得捉钱，生像金银宝物。并准初法，一一牒问。答言能者。又云：是沙弥十戒，尽形寿不得犯。
授戒相已，为说出家功德，高于须弥，深于巨海，广于虚空。自余说法，随时临辩。
戒相中未显者，如高床，谓八指以上。增一云八种床等，如随相中。生像者，僧祇、善见云生色、似色，即像也。生金、像银，胡、汉二彰。
四分·大小持戒中，沙弥具得七支，并余遮戒。准如僧尼二律，下三众通结吉罗。故知且列十戒，喜犯前标，余所未知，二师别教。如大僧四重之例。
又由志弱，未堪四依，故不列之。或略无也，岂得不行？
次为说五德。
如福田经云：一者，发心出家，怀佩道故；二者，毁其形好，应法服故；三者，委弃身命，遵崇道故；四者，永割亲爱，无適莫故；五者，志求大乘，为度人故。
次为说六念法。
大同僧中。不同俗人佛、法、僧等六也，由制通沙弥故。至第三念时云：我今年若干，某年、月、日、时受十戒。以律制生年次第，又出家年次第，二俱须知。
僧祇云：应为说十数：一、一切众生，皆依仰食；二、名色；三、痛痒想；四、四谛；五、五阴；六、六入；七、七觉意；八、八正道；九、九众生居；十、十一切入。沙弥法应如是数。
准此，为破十种外道者：
初、破自饿外道。彼以淘糠饮汁，餐风服气等。
二、为破自然外道。如犊子饮乳，棘尖乌黑，火上水下，风轻地重，并无有因，自然而生。
三、为破梵天为因外道。自在、梵王，众生父母；众生瞋喜，由于彼天。
四者，破无因果外道。如外草木，自生自死，人亦同之。
五、破神我外道。执于身中别有神我，以为宰主。
六、破一识外道。如一室六扃，猕猴遍历。根亦如是，一识通游。
七、为破不修外道。以却顺观见八万劫外，更不见境，号为冥谛涅槃。如转缕丸高山，缕尽丸止，何须修道等。
八者，为破邪因外道。或持乌、鸡、鹿、狗、牛、兔等戒，或修八禅，或修邪慧、邪进，以为真道，背于八正。
九、破色、无色天计涅槃外道。以二界有无想定、非想定，心沉没处，谓是穷理。此乃众生所居。
十者，破色空外道。以外道用色破欲有，以空破色有，谓空至极。
今立十处，但是自心运用多少。实唯一识，本无前境，妄立是非，我见不除，还受生死。故智论云：外道能生禅定船，度欲、色界海。无色如大海，深广不能度，由不破我心故。
此上具出破相。拟辄贼住，来者问之。善见云：若欲试知是比丘众，当问何法？持三衣等。
四、明随戒相。
沙弥行事，法用同僧。羯磨一法，不在数例；自余众行，并制同修。如说戒、自恣，既是常行，不得别众。约界尽集，自然远近，亦同僧法。明了论中，乃至优婆塞亦有别界、别施。
所对之人，昔用比丘。今解不然，各别有法，两不足数，不可通用。还以沙弥为对；无者，同僧心念也。五百问中：无沙弥，大比丘亦同作法。亦随所存。
次明秉法，类通众、别。
先明对首持二衣法。
萨婆多：沙弥受戒已，应持上、下二衣，一当郁多罗僧，二当安陀会。财体是非、作之方法、失衣分齐，一同僧中。唯受持少别，应对一受戒无犯沙弥，手执上衣云：长老一心念！我某甲沙弥，此缦郁多罗僧受持。
受持钵法，受持坐具，一同僧法，唯改沙弥名为异；乃至尼中二众，亦同持之。百一供具，例同无异。若畜长衣，请二衣施主，亦同僧法。说净之本，亦同药、钵。准此，若得钱宝，萨婆多：亦请白衣为之。以沙弥戒中，正同僧故，不得自畜。
若犯长衣、钵等，皆犯舍堕；忏罪，一同僧法，界内集人作之。不受戒者，亦无别众。文同大僧，唯以突吉罗一罪为别，至时改之。若犯提舍已下，上及僧残，并须忏悔，有覆须治，唯以吉罗为定。若波罗夷，律云：三众突吉罗，灭摈。
余有安居、受日等事，例同大僧。十诵：制五众安居，五众受日。四分：三时游行戒，三众亦结罪。故须知之。
二、明众法，有通、别二途。
若通行者。大僧说戒日，沙弥多具花香汤水，供僧众具，于布萨处，张施罗列。鸣槌将了，并须尽集，有缘嘱授受筹；大僧作法，一如常式。至说戒序讫，戒师云：未受具戒者出。诸沙弥等，各从座起，执坐具，在僧前，礼已互跪。上座告云：此众僧布萨说戒。汝未受具足，不预闻之，各随本业诵习，谨慎莫放逸。至鸣槌时，同赴堂来。告已，随次出。
若别行者。沙弥有都集处，鸣槌讫，二众各集，行法一同僧中。行筹讫，将至僧中，付僧维那，总合唱数，彼送筹者，还来本处。差一人为说戒师，诵沙弥戒经，谓爱道尼经，及五德、十数等。若诵讫，僧中未彻者，随时诵经、说法。至鸣槌时，总来赴堂，随次入僧中，于常坐处，互跪合掌。彼说戒师为说明人能护戒已后文。此与大僧相涉行用，看僧说戒中。
若自恣者，准说戒中，别堂作法，送筹合唱。若通作者，僧自恣已，五德来向沙弥处，互跪，说僧自恣之文，以犯、举两通故。
若界中人少，对首作法，一同众法对首。无人者，同众法心念。
五、杂料简。
其沙弥威仪进止，凡所造修，律并制同僧，唯罪结一品，余如沙弥威仪经、三千威仪及随戒中具明。不复重出，略指同也。
毗尼母：沙弥法，应知惭愧、善住。奉事师法中，不应懈怠放恣。当自慎身口，卑己敬人，常乐持戒，莫乐调戏。不应自恃才力，复莫轻躁。应知羞耻，不说无定乱言。唯庠序合理，自知净不净法。常逐二师，读诵经法。一切僧中有所作，皆不得违。如是广知。
萨婆多：沙弥不为三宝缘有利益者而掘地，犯罪。五分：下三众无故造罪，亦吉罗。四分律结吉罗，谓无缘而损伤，乃至不受食、残宿、自煮等，无人则开。有净人，故作，则结吉罗。例之。
五分：若罚沙弥，先语其师。师亦不应非法助沙弥。若治罚，应作种种苦使：扫地、除粪、辇石治阶道。若不为和尚阇梨及余人作使，应语如法供给和尚、众僧作使，次至应作。不应遮不与僧中利养，此是施主物。
四分：从大比丘下，次第与沙弥房舍卧具。若不能爱护，不应与。若利养，随次与之。
有人言：下三众，律并制罪者，谓是剩结，非是实罪。此是人语，圣教正翻实录，弥须敬行。
比丘尼众，细行众多。同大僧者，如上所列，有无轻重随事已分。今简取唯别者，共为此科，使临事即披，不事浮漫也。
所以在沙弥后者。智论云：尼得无量律仪故，次应比丘后；佛以仪法不便，故在沙弥后。
就中分三，即尼三众。
前明大尼，七别：一、受戒；二、忏罪；三、说戒；四、安居受日；五、自恣；六、随戒；七、师徒杂行。
初中，前明畜众。
四分：尼满十二岁，欲度人者，应白二羯磨，请尼僧听许。不乞者，受具，犯堕；依止、式叉、沙弥尼，吉罗。比丘通结吉罗。其乞法，与白二法，如常所显。若得羯磨已，一年中，度一大尼、一六法、一沙弥尼、一依止。隔年又得，义须重与法也。
次明受大戒法。文如常引。但出非法有滥相者。
受前八法。
初请和尚、二阇梨，一准僧中。所以云我依阿姨者，此学佛召爱道之号，相传不绝。威仪问难中，必须委曲显示难相，并及诸遮，亦如僧中，以正要急故。乃至本法以来，具依常法。一事或差，不成受也。余并如前受戒中。
二、正受戒体。
初缘分五：明来往是非者。
四分云：若作本法已，即日往大僧中；否者，犯罪。
有人就尼寺与受戒者，不成。萨婆多师资传云：非法，不成。如端正难缘，尚自遣信；此无难缘，纵有不合。有人就尼寺外，结界而受者，律无定决。然情为尼故来，非法有罪。若判得戒，亦可通之。
问：尼得僧寺作本法不？
答：如明了论，僧界中，为尼立界，令尼作法。依式结界而受，理得无过。
问：本法人，名作何等？有戒以不？
答：但是戒缘，未发具足。而律中名为比丘尼也。
明僧尼数量者。
有人作本法已，将二三尼，将本法尼，往僧中而受者。若依律本，比丘尼僧，应将受戒者至大僧中，乃至文云二部僧具足满。故知僧尼二十人也。僧祇律，尼受戒法，名二十众。既有定数，前行非法。
五分明文。彼云：彼和尚、阇梨，复集十尼僧，往比丘僧中。在羯磨师前，小远，两膝著地，乞戒。
明尼须结界。
有人不立此法。然此一法，二众同秉，各有别众。非界无以摄人，非界无以羯磨。若不信须结，但僧独作，应成。事则不尔。故知须结，审委无疑。
应自然界，尼僧尽集，唱相结之。本法尼者，且置自然界外。下二众同住无妨。
又如尼忏僧残，二众各结。受随俱同也。
此结界法，佛法东流，行事者用之。有不立者少。然中国僧来传法，通有贤圣，不共非夺。
安置仪式。
应在二众各结界内，长铺两席，使中央空二三尺许，令申手相及。诸本法尼多者，两处安置：一、众多聚处，二、单身在僧前。一一召来，入众教乞。得戒已，令在大尼下坐。待竟，总为说相。
入戒法中。
先须请戒师。律无正文，准前须请。以外受法、问难、戒体、随相，一一准僧中行之。
二、明忏罪法。
初篇有犯，无覆有悔，亦开忏悔，同僧忏法。
二篇。一法覆藏，全无。六夜，改僧制限半月。以尼女弱，情垢既多，要假大僧。受随皆尔。若欲忏者，二部中行，各满四人，半月悔过。及至出罪，各具二十。但道风渐替，知犯，不知有悔；纵有忏心，集众难得。故阙而不载。
偷兰已下，乃至吉罗，各有忏仪，如中卷列。唯当部自结，称名大姊为异。余辞并同。
三、说戒请法仪。
善见云：初为女人钝根故，尽听尼往僧寺受教。后为人讥故，开五人来。犹致讥，听僧往尼寺。四分，无文意同。
差人请法。
于说戒日，白二差之。文如常说。四分：白二，差一人已，差二三人为伴，往僧寺中。至所嘱人所，曲身低头，合掌云：某寺尼众，和合礼比丘僧足，求请教授尼人。当嘱主人，无病、有智者。明日应问可否。
准此，僧中，于布萨日，预差一人，拟受嘱授。于己房外，设一床座。尼至时来，余人示之。彼尼至房所。嘱授者诣座坐，令一比丘为伴，立之。受尼语已，告云：待日晚说戒时，为谘众僧，未知有不。然尼众为欲别请，为依僧次？随语答领。又告云：明日可来此，问取进否。尼便辞退。
僧祇云：尼凡入僧寺，当在门屋下先白。比丘当筹量，若尼贤善，自又无事，著衣服具者，听入；反此，不听。比丘入尼寺亦尔。
彼至说戒时，如上僧布萨法，问答已。
至明日尼来，如前威仪。告云：昨夜僧集，具传所请。无有教诫人，又无能说法者。虽然，上座有敕，语尼众当勤行道，谨慎莫放逸！使尼合掌云：顶戴受持。便礼足，辞退。
至寺，即鸣槌集众。不来者，说欲。诸尼云集，并立堂中，依位合掌。使尼至上座首，打静已。白云：白众僧：僧差我某甲，往僧中请教授。而僧云无有教授人及说法者。并传上座敕已。诸尼合掌，顶戴受持，然后礼唱而退。出在十、五、祇等三律。
问：此教诫，非羯磨法，何须取欲？
答：此集僧之诫授，不来者犯罪。准僧祇：若尼老病等缘，不能听教授，虽无羯磨，教授义通，佛令说欲。乃至自恣使还，准说可知。
四分：若比丘僧尽病，应遣信往，礼拜问讯。若别众，若不和合，若众不满，亦遣信礼拜问讯。若尼僧尽病，若尼众不和合，若众不满，亦礼拜问讯。
僧祇：若尼来与欲，应受。不得述己道德，犯罪。十诵：受嘱人尼来时，户外敷一独坐床，拟后坐上。
比世中，多有行前略法，良由广德难具。亦有行广法者，具如本疏。其请法中，僧尼各五人已上，僧中有二十岁者，方行略、广二法。若不足，无二十夏，但礼拜问讯。
四、明安居法。大同僧中。
尼无独住，必依大僧。律云：不依，犯堕。
僧祇：若亲里请尼安居者，先教请比丘。不肯者，不得受请。余如彼说。
善见云：尼去比丘住处半由旬，得安居；过者，不得。一切僧尼，二时集会：夏初请法，夏竟说证。若檀越为请比丘来，而尼结安居竟，乃至后夏初，比丘有缘事不来，当更请比丘来；若不得，应去；路有难事，得安居。若初安居竟，比丘有缘去，尼后方知，已结安居者，不得移住，无罪。若夏竟，不得无比丘自恣，应觅。
僧祇：虽在一比丘处，半月应请问布萨。卒无者，三由旬内有僧处，通结取。
五、自恣法。
四分：尼夏安居竟，听差一比丘尼，为尼僧故，往大僧中，说自恣。当白二差之，文如常也。又差二三人为伴。往大僧中，礼足已，曲身低头合掌，作如是语：比丘尼僧夏安居竟，比丘僧夏安居竟。比丘尼僧说三事，自恣见、闻、疑。大德，慈愍故语我。我若见罪，当如法忏悔。
彼尼受教已，当于明日尼自恣时，鸣槌，尼僧集已，如前教诫中，白尼僧，传自恣时大僧所告之语。乃至诸尼顶戴讫，依上大僧自恣法，然后散去。
律云：僧十四日自恣，比丘尼僧十五日自恣。若大僧病、别众、众不和、众不满等，尼应遣问讯；尼众病，乃至不满，亦须问讯大僧。十诵云：差二勦了知法尼，往大僧中。
问：何故制尼依大僧？
答：爱道经云：女人但欲惑色、益寿、畜弟子，亦不欲学问，但知须臾之事。故依大僧。
六、明随戒相。
尼八重中。前四戒大同僧中，故不出。
摩触戒。
六缘成犯。一、是人男子。二、作人男子想。三、彼此有染心，律云谓意相染著也。四、腋以下，膝以上，腕以后。身分，甄去轻境；染心既微，必无陵逼之过，故犯轻罪。若尼以轻触男重境，男以轻境触尼重境，此二皆重。不要取二重境相触也。五、身相触。除一有衣一无衣、二俱有衣，不犯重。六、随触多少，一一结重。
尼摩触戒，与大僧四种不同：
一、大僧就坏行中制，莫问死活，但触著便犯，据有淫心；尼就陵逼中制，死者不犯。律云：染污心男子也。
二、僧则不简女人大小；尼触男子，取能行淫事。十诵：人男者，谓能作淫事。
三、僧随触境便犯，尼简境有上下。
四、僧不问境染净，尼触必俱染心。
僧祇：若尼轻处有疮痈，得使男子治之，先令二女急捉，令不觉男子手；若重处者，使女人师治。善见：若比丘触尼，尼身不动，受乐，随处得罪。
四分，同僧中。十诵：不犯者，父、兄、弟、儿想，若水、火、刀、杖、恶缘等，一切无著心故。非无吉罗。
八事成重。
五缘：一、人男；二、人男想；三、有染心；四、犯前七事未忏；五、八事作，犯。
八事：一、捉手者，乃至腕；二、捉衣者，身上衣；三、入屏处者，谓离伴见闻处；四、屏处立、语、行等三事亦尔；七、身相倚者，二身相及；八、共期者，共行淫处。
若尼、男俱染，犯上七事，七偷兰；若不忏，犯八事，波罗夷。
准此，犯八捉手不成重。若一男犯八，一时犯八，八年犯八，八男成八，但成八，重，亦无次第。僧祇如此。
不犯者：若有所施与，若礼拜，若悔过，若受法，入屏处不作恶事，不犯。由俱无染心故。下入暗室犯堕者，由无所为，事涉讥丑，故犯。
覆藏他重罪戒。
六缘成：一、是大尼；二、犯八重已；三、知他犯重；四、作覆藏心；五、不发露；六、明相出，便犯。
若独住无人等，不成覆。如忏罪中。
十诵：若尼被举、狂乱心，覆者不犯；若狂止仍覆者，犯。僧祇：若尼见尼犯重，应向人说。若犯罪人凶恶有势力，恐有命、梵难者，作念云：彼行业罪报自当知，喻如失火烧舍，但自救身，焉知他事。得舍心相应。
准此，无记心亦不犯。虽非舍心，无记不作覆心故。覆藏者，不善心中，藏匿前罪，恐人外闻，故成也。
若欲发露故不成者，谓非清净者。若对先知不肯发者，二俱有过，各须发露，故不成；如向有犯者忏，不成故。又识人名、罪名、种相者，须发露；反上不合。若前人受竟，更不须说，恐有无穷之过。若彼犯者已发竟，余人虽覆，不成，根本无过故。十诵：尼不得比丘前发露，还向尼前。若不识种相，至比丘所，泛问取解，还至尼边悔。
四分：若尼知尼犯八重，前食时知，后食时说，偷兰；乃至初、中、后夜时分不说，并偷兰；明相出，犯重。
不犯中：若不知；若无人可向说；意欲说而未说，明相出；若说时，恐有命、梵等难，不犯。
十七僧残中。媒嫁、二谤，如大僧中。
言人戒。四缘成：一、诣俗官所；二、言白衣；三、辞列其事；四、下手疏，犯。
四分：诣官共争曲直。若断事人，下手疏者，犯；口说者，偷兰。善见：尼共居士，往官所，语居士言汝说理。若说，尼吉罗；居士说已，尼后说，偷兰；居士复说，尼得理不得理，皆残。若居士言尼，官唤来，官自判与夺，尼不犯。若尼至官所言人，令官罚物，随多少犯罪，应偿。若被夺物，就官乞护，不道名字，官自访得，治罚，无犯。若人入寺，斫伐树木，不得夺刀斧，应还直。
五分：若尼为人轻陵，语父母、亲里、有力者援护之。十诵：在断事人前，瞋恨诃骂本所打人，僧残。若向余人说，偷兰。
四独戒。
独渡河。四缘。
一、是河水。四分云独不能渡，不云深广。今准道行之戒，但使褰衣渡水，异陆行威仪，皆犯；大界内河，亦犯。有桥者，如常开之。
二者，独渡。前尼疾疾入水，偷兰；双脚上岸，僧残。后尼独入水，犯兰；上岸得前尼为伴，不犯。若乘车船渡，皆不犯。律云：彼尼当求一尼共渡，应入水随深浅褰衣。至彼岸，渐下衣已，然后一时上岸。若不待后伴，偷兰。
三、无缘。除命梵等难、伴命终也。
四、独渡河，犯。谓后伴隔河，便犯，无相援故。
独入村。四缘。
一、是俗人村，不问界内外。伽蓝中俗人住处，独入亦犯。四分：尼独行诣村，随所至村，僧残；若空野无道处，一鼓声间，亦僧残；村中独行一界，吉罗。僧祇：若尼共伴行，至城邑界，当相去在申手内共过界，若在申手外过界，偷兰。
二者，独行。
三、无缘。
四、越界，犯。
昔云：若欲入村，随有横道，但使越过，便犯。诸部无文。准律云：若无界独行，一鼓声间，离伴见闻处，犯；若至村门，不待后伴，双足入限，僧残；若村中先有尼，不犯，以前尼为伴故；若出村，亦约门限为分齐，犯之得罪。
独宿。三缘。
一、离申手外宿。不问俗、僧两处。两处置床，在申手内，互相检校，方能离过。若本在申手内，后因睡相离者，不犯；本作离意，随转侧，犯。故文云：若舒手不相及，随转，一一僧残。僧祇：当在申手内，一夜中三度以手相寻。不得一时顿三，当初、中、后夜各一度相寻。五分：若在不相及处，初、中、后夜，偷兰；明相出，僧残。
二、无缘。除命梵、乐静等。
三、随卧，一一结。
独在后行。
或根本独去，或中间作意离伴见闻处行；又伴无诸难缘，故犯。四分云：见、闻俱离，残；见、闻互离，兰。
不犯中。
开渡水者。若共伴渐渡，不失威仪；乘船、桥上、蹑梁、蹑石；伴尼死、休道、远行，及诸杂难，不得作伴，并开。五分：水浅，无畏男子处，不犯。
开入村缘。如前具缘中。
开独宿者。律云：共二尼宿，舒手相及处；若一尼出大小便，或出受经、诵经，若乐静独处诵经，或为病尼煮羹粥作饭，乃至余难缘，并开。僧祇：若病、贼乱围城，独宿不犯。
开独行中。应在不离见闻处；若一尼大小便，诸难，皆开。僧祇：不得出聚落界；除道行便利、邂逅失伴，未及中间，不犯；病亦如是。五分：若恐怖走时，老病不及伴者，不犯。
单堕中。纺绩一戒，律文，随擗、引、萦、织等，一一堕。成衣，不合忏、著。
余上下戒，非无种相。行稀用寡，且略而已。
七、相摄诸行。
尼以无伴，多度非法之人。但希利己，不准道教故。律中二十余戒，偏结和尚之罪。故律云：度弟子已，应以衣食及法摄取。五分：师僧应六年自摄，若教他摄弟子；违，犯堕。僧祇：和尚尼欲授弟子具戒，应先求善比丘，不得临时选众。若不可得者，当求半许，若过半而作法。
四分云：受戒已，不得辄离和尚。五分：当六年依承和尚。余有师徒教授，报恩供养，诃责治罚，并如上卷师资相摄中。
次明诸要行，勿过八敬。
善见：佛初不度女人出家，为灭正法五百年。后为说八敬，听出家；依教行故，还得千年。
今时不行，随处法灭。故须励意。
今列其名：一者，百岁比丘尼，见初受戒比丘，当起迎逆，礼拜问讯，请令坐；二、比丘尼不得骂谤比丘；三、不得举比丘罪，说其过失，比丘得说尼过；四、式叉摩那已学于戒，应从众僧求受大戒；五、尼犯僧残，应半月在二部僧中行摩那埵；六、尼半月内，当于僧中求教授人；七、不应在无比丘处夏安居；八、夏讫，当诣僧中，求自恣人。
如此八法，应尊重恭敬赞叹，尽形不应违。
五分：应遣三尼，来僧中自恣。中含，八尊师法中：若比丘听尼问经、律、毗昙，然后得问；不听者，犯第五尊师法。僧祇：尼入僧寺，应头面一一礼比丘足。若老病不堪，随力多少。不遍者，总礼，口云我尼某甲，头面礼一切僧足。若比丘入尼寺，尼礼亦尔。不得云是犯戒是医师是摩诃罗无所知，及虚实罪。比丘得说尼实罪。尼若骄慢，不敬起迎礼足者，越敬法。十诵：见大僧不起者，堕。五分亦尔。
僧祇：若亲里，尼得软语语，不得诃责。若年少者，语云：汝今不学待老耶？汝后当教弟子，弟子亦学汝，是故应随顺受经、诵经。
四分：尼辄入僧寺，堕。五分：若立不见比丘，不得不白而入。白时，比丘筹量可听以不。如上明之。
二、明式叉摩那法。
四分：十八童女，应二岁学戒。又云：小年曾嫁，年十岁者，与六法。萨婆多：年十二得受具者，为夫家所使，任忍众苦，加厌本事。僧祇亦同。十诵中：六法者，练心也，试看大戒受缘；二年者，练身也，可知有胎无胎。广文如彼。故文中尽形，为法故；二岁堪受，无胎故。
应立离闻处，著见处，白四受法。后召来，与说六法名字，乃至答言能持。如常说。
此式叉尼，具学三法。一、学根本，谓四重是。二、学六法，即羯磨所为，谓染心相触、盗人四钱、断畜生命、小妄语、非时食、饮酒也。文中列淫、盗、杀、妄者，随十戒而言，沙弥已学。三、学行法，谓一切大尼戒行，并须学之。
若学法中犯者，更与二年羯磨；若犯根本者，灭摈；犯余行法，但名缺行，直令改悔。若满二年已，犯者，更与二年。
律云：式叉尼，一切大尼戒应学，除自手取食，授食与他。若自取食食，律亦制犯，无沙弥尼者开之。有者，得授与尼，自须受取。
僧祇云：应学十八法。一、在大尼下，沙弥尼上坐。二、式叉不净食，大尼净；大尼不净食，彼亦不净。三、大尼得与三宿，自与沙弥尼三宿。四、得与大尼授食，除火净五生种、取金银钱，自从沙弥尼受食。五、尼不得为说七聚名。六、得语云：不淫、盗、杀、妄，如是等忆持。七、八，至布萨自恣日，入僧中，互跪合掌云：阿梨耶僧！我某甲清净，僧忆持。三说而退。九、十、十一、十二，后四波罗夷，犯者更从始学。十三、十九僧残已下，若犯，一一作吉罗悔。余如彼说。
四分：不知戒相故，造作非法。制与学法，尽行学之。十诵，为度妊娠女人，后起过，佛令二岁学，可知。
三、沙弥尼法。大略与沙弥法同。
若据行往法，式叉不与大尼为伴，以戒不满故。自不得以沙弥尼为伴，以非同学故。若二尼兼一式叉，若二式叉兼一沙弥尼，得为伴。余人不合。
古云：博学为济贫。此言诚验。
若四分缺于事法，他部自有明文，理必准行，不乖二是。
然则弃急从缓，舍有求无，捐轻重之是非，任愚怀之取舍，此乃自贻负愧，罪岂他科？当随本受为宗，钞序具显。
若全未预法，则随入一部为依持。顺文谨用行之，可以为准的。
然事乃万途，寻条难反；且疏要约者，用示规模。
就中分七：一、明僧数多少；二、圣法通塞；三、重犯不同；四、摄事宽狭；五、心境差别；六、舍忏有异；七、随相阶别。
初中。
僧祇：和尚受戒，十人之外；舍堕法，入五人僧摄。以忏主单白和僧，问僧许可，自不足数；至还财之时，是僧作法，还得足数，类同五人自恣中。四分无文。诸师：四人舍堕，第五所为，不入僧数。以律列四僧中不言，故知得用。若准通教，上解者非。五人受忏，始终无妨。余如中卷忏聚法中。
十诵：无和尚人，受戒得戒，作法僧犯罪。萨婆多云：先请和尚，受十戒时，和尚不现前，亦得十戒；若闻死者，不得。受具，不现前，不得戒；若僧数满，设无和尚，亦得戒。善见：无和尚受者，得戒，得罪。黄门为和尚亦尔。伽论云：白衣为和尚，与白衣受，得戒，得罪；非出家人亦尔。萨婆多云：不除鬓发，无衣钵，受者，得戒，得罪。若准四分，并不开之，律云不名受具足戒也。
十诵：男子作女人威仪，如男子受，得戒，得罪。女相反上。五分：若自截男根，若留一卵，得受；全无者，灭摈。五百问云：坛上师僧，或著俗服，或犯禁戒，若受戒人知是非法，不得；不知者，得。弟子著俗服，当时不问者，得。伽论云：不知和尚是贼住，依彼受戒，得戒，诸比丘犯吉罗。本犯戒人、本不和合人、非出家人为和尚，亦尔。
十诵：一界内，四人一时受具者，得四处展转与欲。若一比丘一处坐，足四处僧数。一处一人，作羯磨被四众者，如以材木床榻，连接四界，坐上足四处数，得被四人一切羯磨，皆如法也。摩得伽云：颇有比丘，与四处人，说戒、受戒，作羯磨，为得不？答：得。乃至五处亦尔。八人、十二人、十五人、十八人，亦尔。
善见：沙弥犯重，得出家。除坏尼净行，不得。准此，开学悔也，不得受具。
二、圣法通局。
四分羯磨，略则三种，广则八品，加减不成，圣印一定。如单白，不得加白二；白二，不得作单白等。
僧祇、十诵，加得成就。应作单白，白二、白四者弥善。减则不成。
僧祇加一中间羯磨，亦名求听羯磨。
明了论中间亦同。解云：谓在单白、白二之间。又加白羯磨，唱所立事，不问听许、不遮。余三羯磨同四分。又云：中间、直白，此二羯磨，三人等通作；余三，必四人已上。
四分：羯磨唯加三人，不得僧举僧；若谏，法通多少。十诵中羯磨得加四人以上受具。
僧祇：不听与欲人多、坐僧少者，不成。五分：听多人集，少持欲来。僧祇：转欲即失。
三、明重犯。
四分，戒有重受，亦有重犯。文云如前，后亦如是。尼摩触云：随触，一一波罗夷。
十诵，不重犯，由戒不重受。故犯淫戒已，更犯淫者，吉罗；犯盗、杀人、大妄，还得三重。文云学悔尼犯僧残，请比丘来，与我摩那埵出罪等，下篇随轻重也。初篇，后犯但吉罗。僧祇亦尔。
四、明摄事者。
且论受日，诸部不同。
四分三品，如上已明。
僧祇，有二。初、明七日，同于四分。后、明事讫，便用中间别法。任前缘事未了，法在，不还者，得；必非破戒，三宝正缘。故文云：大德僧听！某甲比丘，于此处雨安居。若僧时到，僧忍听。某甲比丘，于此处雨安居，为塔事、僧事，出界行，还此中住。诸大德！某甲比丘，为僧事、塔事，出界行，还此处安居。僧忍默然故，是事如是持。
十诵，受日有二。七夜之法，同四分而兼夜。又用三十九夜法，用白二羯磨文，不同四分。故彼律云：大德僧听！某甲比丘，受三十九夜，僧事故出界，是处安居自恣。若僧时到，僧忍听。某甲比丘，受三十九夜，僧事故出界，是处安居自恣。如是白。
大德僧听！某甲比丘，受三十九夜，僧事故出界，是处安居自恣。谁诸长老忍某甲比丘，受三十九夜，僧事故出界，是处安居自恣者默然，谁不忍便说。僧已忍听某甲比丘，受三十九夜，僧事故出界，是处安居自恣竟。僧忍默然故，是事如是持。
十诵：因梨昌设供在露地，佛令白二作净内中。后外道讥言：秃居士舍作食及仓箪，与白衣何异？佛令僧坊外作食。后为烟火起，人来索，食少。从今日后，不听作净地羯磨。若作，犯吉罗。先作应舍。出二十四卷中。人便妄用，云不须更结。
五、心境不同。
四分，心境想疑，如持犯方轨中。
五分，无疑心。以疑通是非，故有犯结正。彼律云：是女疑、虫疑、草木疑，皆随犯残、提；想是决彻，若境、心不相当者，不犯。如四分，破僧、淫戒、受戒，不开知疑，余则通开。余如随相。
僧祇，性恶罪上，无疑想故。彼云女作黄门想触，僧残，以悉从境制。若遮恶罪上，得有想、疑。故文云：生非生想，非生疑，吉罗。
十诵，若前有方便心者，具除想疑，并结正罪。彼云：有主物，无主想及疑，皆重。亦不问前境遮、性。若前无方便心者，具有想疑结罪。
且引大途，非无五三不同者。
六、舍忏不同。
十诵：二宝，少者永舍；多者舍付同心净人，净人令舍作四方僧卧具。罪僧中悔。余同四分。
五分五种。入僧永舍。二宝舍与僧，僧差人永弃；若僧不弃，净人为僧贸衣食，与僧食用。唯本主不得用，恐遂本心故。永入僧。五敷具，入常住用，唯本主不得坐卧。入俗僧。舍药与僧，僧舍与俗人。沙弥涂足、然灯，本主亦不得用，一切比丘不得食。余同。
僧祇五别。舍入僧无尽财中。谓畜、贸二宝，若生息利，作僧房舍中衣，僧不得分用及食，为折伏本主贪心故。舍入僧用。谓五卧具、回僧物，随僧作何等用。其中纯黑、憍奢耶，僧不得著用，得作地敷，及作向㡘、帐幔等；六年、不揲，不得为地敷，僧得著用，不得衬身；白毛卧具，好者如前，不好者如后。余同。
善见中：金银，若无净人，可教掷去。僧羯磨，差一比丘知五法者，使闭目掷去，莫记处所。
明了论中：若转车衣、待一月衣、过十日衣、过十日钵、雨衣、急施，舍与僧已，僧问须者，应还得用；若自无用，永舍入僧。受非亲尼衣，舍还本尼；若本尼无，舍与尼僧。使尼浣衣、回僧物，永舍与僧。从非亲居士乞衣、一二居士，应舍还彼；彼若不在，或不取，舍与僧。过足、三反，一切敷具，使织师衣，尽舍与僧。瞋心夺衣，还舍与所瞋比丘。七日药，二用。文如彼具。
萨婆多云：贩卖物，若无同心净人，应作四方僧卧具，为止诽谤。若作入佛，外道当言瞿昙沙门，多贪利故，令弟子舍物，持用自入；又除佛福田，无过四方僧。不问受法不受法、持戒毁戒、法语非法语，一切无遮。
七、随戒杂相。
十诵：犯僧残随覆罪，不行别住、六夜，直与出罪，得名出罪，众僧得罪；乃至不行别住，直行六夜，直与出罪，得出，得罪。更有六人，全不作法，直尔清净：一者，上座犯僧残，诸人生慢，佛言若一心生念，从今日更不作，即得清净；二、大德多知识；三、多惭愧，若遣行者，宁反戒；四、病重，不能互跪，无力能忏；五、住处不满二十，道路遇贼死；六、众不清净，往至他方，道路遇贼死。佛言一心生念，如法忏悔，是人清净，得生天上。律子注云：此六忏法，不可妄用，及有侥幸。唐为自欺，罪不得除。要须广问明律者，能断之耳。
余于唐武德九年六月内尔时搜扬僧伍，无伤俗誉且闭户依所学撰次。但意在行用，直笔书通，不事虬文，故言多蹇陋。想有识通士，知余记志焉。