問：凡有一身，必有一心。清凈法心，百千萬億化心即不問，如何是圓滿報心？
問：既是頭頭顯露，法法全彰，為何被森羅萬象、色空明暗埋卻？
問：鐘聲鼓聲同來耳中，黑色白色同在目前，且道辨別的是？不辨別的是？
問：如何是覿體現前的水中真火，火中真水？
問：有一絲毫便多一絲毫即不問，有一絲毫便少一絲毫事如何？
問：一人賣珠買產，一人賣產買珠，且道二人阿誰獲利？
問：兔角弓，龜毛箭，發發中紅心，此人伎倆何如？
問：太陽中卻具太陰之體，太陰中卻具太陽之用，將此體用試定奪看。
問：大海內有一通天徹地至寶神物，且道是什麼？
問：天上有件物，地上有件物，人上有件物，山河萬籟上，風云星辰上，昆蟲草木上，皆有一物，且道是何物？
問：屋棚為何在人腳下？臥榻為何在人頭上？
問：一人乘馬，卻腳點地；一人步行，卻腳不點地。且道是什麼人？
問：水結為冰，冰解為水，且道那個是真體？
問：且道光含萬象是？光透萬象是？試檢點看。
問：松樹稍頭，有一物有體；松樹根下，有一物無體。且道是何二物？
問：圓月內有一點，太空中有一點，大地有一點，巨海心有一點，有人會得此四點，參學事畢。
問：大則遍滿三千即不問，如何是小則毫毛莫識？
問：金木畢竟是金木，為何水火不是水火？土為何又是土不是土？試道看。
問：四通八達易，七花八裂難；七花八裂易，四通八達難。若檢別得出，許汝內外一如。
問：老鼠鉆入米囤，且道是鼠吃米？米吃鼠？
問：一人山頂立，一人山腳坐，二人相顧，且道誰上誰下？
問：如何是東行卻西走？如何是北走卻南行？
問：世尊說大藏經，訓導眾生之恩，初祖九年面壁，開示諸人之德，且道孰為深厚？
問：將四海投於一滴水，五岳移入一撮土則不問，將虛空收歸何處？
問：天無上有上，泉無下有下，空無際有際，海無邊有邊，且道個什麼是無的？
問：以三千為己任，為何又道寸絲不掛體？
問：平伸兩空掌，一手有物，一手無物，且道卻是為何？
問：毡蓆乃萬毛千葦共相無明之所成，且道群毛眾葦無明在什麼處？
問：一部華嚴經內有一字與當人最切，且道是那一字？
問：歷歷三千界，為何又道湛湛絕點塵？
問：一間屋，棟梁椽柱，磚瓦土石基址，且道以何為體？以何為用？
問：以刀割水，且道是斷不斷？大好譬一事，試舉看。
問：春夏秋冬四序，以何為正令？
問：一圓青銅鏡，一方玻璃鏡，且道二鏡那一鏡有痕跡？那一鏡無痕跡？
問：空中書字是？水面簽押是？泥土搭印是？
問：目下在土地上有百千萬億魚鱉蝦蟹浮沈游泳，諸人還見也否？
問：雪峰三個木球如何得合一球去？俱胝一指如何得成三指去？試作用看。
問：萬有諸法皆是鏡中花，水中月，且道鏡在彼？鏡在此？
問：五音六律合聲，五蘊六根合性，且道似同似別？
問：有因無為果，無因有為果。除此有無，以何為因？以何為果？
問：人人腳跟下有對金剛釘，為何各各步步不能插地？
問：天上群星皆拱北辰，世間萬有卻朝何宗？
問：一人飾粉涂脂，一人灰頭土面，一人浣濯灰土，亦不涂飾脂粉，且道三人孰優孰劣？
問：一人多夢，夢作得主；一人無夢，夢作不得主。且道二人孰優孰劣？
問：一般果子，桃為何甜？李為何苦？
問：一人道，山中有水；一人道，水中有山。二人內，一人得體，一人得用，試辨別看。
問：萬有諸色皆各分五色，萬有聲音皆各合五音，且道何因有此差別？
問：如何是仰觀卻下視，如何是下視卻仰觀？
問：泥金剛胡須儼然，且道四肢有寒毛耶？無寒毛耶？
問：相識熟人，對面如何得不識去？不識生人，對面如何得相識去？
問：古人言：殺人刀，活人劍。今射一箭，殺一物，活一物，且道活者何物？殺者何物？
問：器世界內瓜多子，情世界內魚多子，且道空世界內阿誰多子？
問：城東老母怕見佛，一人怕見太陽相同，太陽在東，此人避於西，太陽向西亦然，且道此人住居何所？姓甚名誰？
問：一枝筆具清凈法身、圓滿報身、百千化身，且道還有欠缺處也無？
問：地上有一群星，天上有一撮塵，試拈出看。
問：桃紅復含宿雨，柳綠更帶朝烟，兩句有一句親，一句疏，試檢點看。
問：如何是將大千撮來如粟米大？
問：佛說三藏十二部，如語、實語、真語者，為何又道不曾說著一字？
問：大海汪洋，滔天波浪，為何不見一滴水？
問：山頂有一松樹，水底有一松樹，二樹同根，且道那是同根處？
問：五九合十四數，五九成四十五數，且道那句是體，那句是用？
問：拂子絲絲向下垂，為甚珊瑚枝枝撐著月？
問：投水色於水，水便變成何色？且道水性合色？色性合水？
問：晝明屬日，夜黑何因？試道看。
問：會絲為繩，以那一絲為體？聚毫為筆，以那一毫為用？試分析看。
問：山是山，水是水，為甚鹿不是鹿，魚不是魚？
問：有一人好靜而不凈，有一人好凈而不靜，且道二人有優劣也不？
問：且道鏡中花水中月較天中月檻邊花，孰真孰幻？
問：古剎三門，且道那一門是正路？
問：山上有一人，卻在山下；山下有一人，卻在山上。且道二人相去多少？
問：千萬字中皆容一字，一字之中卻容何字？
問：日月日日東升西落，風云為何時刻不定？試比量看。
問：如何是峻嶺不高？如何是陂澤不下？
問：月光穿簾入，燈光透簾出，二光相合去，還道有分別也無？
問：金剛經內有第一義字，包括全經之旨，且道是那一字？
問：引鏡照形，孰為真我？空谷應聲，孰是我聲？
問：上而最上者何物？下而最下者何物？外而又外者何物？內而又內者何物？
問：百爐焚百種香，且道以那一味為主？
問：云無心以出岫，誰知無心？鳥倦飛而知還，誰知有意？
問：大地沙門一只眼，為何千手千眼觀世音？
問：日下如何得逃影去？
問：二人執線兩頭，東扯西拉，且道誰是得者？
問：香燈一般是火，為何一有光，一無光？
問：海濱有一老姆，家有一甕，有時一甕中盡是海水，有時將甕水成大海去，且道具何神通？
不可作大海投於一滴會。
問：有一條線，從三十三天直穿到十八層地獄，試拈出這一條線看。
線不可作絲會。
問：有一人修行而不修行，有一人不修行而修行，且道孰是孰非？
不可作執相修修無修會。
問：玉琳國師不安，有僧問候，師云：我本無病，有甚好不好？且道此意如何？
若道另有不病者，則國師話成兩橛矣，不可作此解誣謗。
問：星月普印一潭，且道以那個為主？
不可作潭水為主會。
問：凡人有六金剛圈，若能跳得出，許汝出三界。
不可作六根、六塵、六欲、六道會。
問：三千大千可是百千萬億化身否？
答云：是。
問：目前叢叢蘆葦可是百千萬億化身否？
答云：不是。
問云：何得話成兩橛？
笑答云：人情慣務遠而略近。
且道意旨如何？
問：人身內有一物，具一體五用；身外有一物，具五體一用。且道是什麼物？
不可作五蘊六識、五色五音會。
問：水火之中，皆具殺人刀、活人劍，且道鋒刃在什麼處？利害在什麼處？
不可作焚漂飲食會。
問：情世界，器世界，萬有之中有一物是我，自己試定當看。
不可作儱侗會去。
問：如何是上而又上之人？如何是下而又下之人？且道二人是同是別？
不可作尊卑山上山下會。
問：水因何解渴而不能解饑？飯因何解饑而不能解渴？
答云：勤勞思歇，閑極思動，寒則思暖，熱則思涼。
且道是何意旨？
問：萬有諸法皆歸一空，且道空歸何處？
不可作本分解路。
問：缾盤釵釧總是一金，且道分也不分也？
不可作制造前，溶化後，以道理講說會。
問：心手水墨紙筆，且指出是誰成字？
不可作和合相看。
問：三千大千色空明暗、萬有諸法，總是一個字，且道是何字？
不可作歸於一心一理會。
問：不論圣凡賢愚，蝡動含靈，各各身中有一物最高，且道是何物？
不可作頂會。
佛祖之道，指悟自心為本，是此說者，名為正知正見，用之以利人接物，令人直達心源，方得稱佛祖兒孫。所言外道魔道者，亦具有知見，因其妄認識神生死本以為極則，誤認佛性，謗毀戒行，所以謂之外道魔道。
朕覽密云悟、天隱修語錄，其言句機用，單提向上，直指人心，乃契西來的意，得曹溪正脉者。及見密云悟錄內，示其徒法藏辟妄語，其中所據法藏之言，駭其全迷本性，無知妄說，不但不知佛法宗旨，即其本師悟處亦全未窺見，肆其臆誕誑世惑人，此真外魔知見。所以其師一辟再辟，而天隱修亦有釋疑普說以斥其謬。然當日魔心不歇，其所著述，不行即毀，如魔嗣弘忍，中其毒者，復有五宗救一書一并流傳，冀魔說之不朽，造魔業於無窮。
天下後世具眼者少，不知其害，即有知而辟之者，有德無位，一人之言，無徵不信，將使究竟禪宗者懷疑而不知所歸，而傳染其說者，將謂禪宗在是，始而起邪信，繼而具邪見。起邪信則正信斷，具邪見則正見滅，必至處處有其魔種，人人承其魔說，自具之性宗不明，而言條之枝蔓肆出。今其魔子魔孫至於不坐香，不結制，甚至於飲酒食肉，毀戒破律，唯以吟詩作文媚悅士大夫，同於倡優伎倆，豈不污濁祖庭？若不剪除，則諸佛法眼、眾生慧命所關非細。
朕為天下主，精一執中以行修齊治平之事，身居局外，并非開堂說法之人，於悟修何有？又於藏忍何有？但既深悉禪宗之旨，洞知魔外之情，灼見現在魔業之大，預識將來魔患之深，實有不得不言，不忍不言者。
夫禪宗者，教外別傳，可以無言，可以有言。古德云：窮諸玄辨，若一毫置於太虛；竭世樞機，若一滴投於巨海。如是言者，言言從本性中自然流出。如三藏十二部、千七百則公案，何一非從本性中自然流出？從無一實法系綴人天。
今魔藏立一相為千佛萬佛之祖，以袈裟縷縷為宗旨所系，有四法，有雙頭，有小法大法，有大法之大法，稱為細宗密旨，有傳有授。而魔嗣弘忍以僧伽難提遇童子持鑒直前為從來有象可示，證其魔師一之象為不悖。又以多子塔前袈裟圍繞一事，作袈裟為宗旨所系之明證。又以臨濟打克符、普化，鑿為黃檗三頓棒之彖象。種種作為實法，不勝枚舉，全從知解穿鑿，失卻自心。黃檗云：今時人只欲多知多解，翻成壅塞。唯知多與兒酥吃，消與不消都總不知。三乘學道人皆是此樣，盡名食不消者。所以知解不消，皆為毒藥，盡向生滅中取，真如之中都無此事。
夫食不消之人多，而魔藏父子則是已經飽毒者也。佛法不二，豈可執定三四而更有密傳三四之宗旨？廣引從上古德言句相似者為之注腳，轉以較勘，不立言說，單提向上之正宗，仰面唾云，反污己面。趙州云：老僧此間即以本分事接人，若教老僧隨伊根基接人，自有三藏十二部接他了也。
祗說無是非分別相，早不本分，何況宛立個是非分別相？世尊四十九年所說，古錐千七百則公案，總是語言文字，若不識得這個，縱使字字句句依樣葫蘆，即為魔說，即為謗佛。縱能記得佛祖所說三藏十二部、千七百則公案，字字句句不差，正是光明海中多著泥滓，況既落言詮，即同教相。既同教相，則三藏十二部現在，又何必立教外別傳之旨？任伊橫說豎說，能出三藏十二部之外乎？
圣人多能，佛多神通，能非圣本，神通亦非佛宗，仲尼何嘗知西方之梵語？如來不能作震旦之唐言，能與神通各有所窮，與這個有何交涉？何況文字一端，魔藏父子輒以不識字譏密云，意謂不如伊等學問。若要詮理論文，自有秀才們在，何用宗徒？識字不識字與這個又有何交涉？博通經史，如剪彩以添樹上之生花；目不識丁，亦飯熟不借鄰家之水火。若魔藏父子，其大病根正在識丁而不識這個。今使蒙古人來便接蒙古，俄羅斯人來便接俄羅斯，暹羅、蘇祿、琉球、日本人來便接暹羅、蘇祿、琉球、日本，若必待伊識得文字，然後接得，則佛法不能蓋天蓋地矣。
魔藏邪外知見，自以為言言據古，字字稟經，豈知盡三藏十二部，乃至十三經、二十一史、諸子百家，盡世間四庫縹緗，所有文字，并與貫串配合，極其棱消縫泯，自道佛來也開口不得，正是佛出世也救不得也。阿難三十年為侍者，祗為多聞智慧，被佛呵云：汝千日學慧，不如一日學道。若不學道，滴水難消。況魔藏以邪外知見唐突佛祖向上邊事，尚安得有呵斥分？祗瞞得有眼無珠之徒，明眼人前，魔形自露。趙州云：如今知識，枝蔓上生枝蔓，都大是去圣遙遠，一代不如一代。只如南泉尋常道：須向異類中行。且作麼生會？如今黃口小兒向十字街頭說葛藤，博飯噇，覓禮拜，聚三五百眾，云我是善知識，爾是學人。可知法藏父子之魔形，從數百年前趙州早為判定，更不必到眼始知也。
悟、修皆以臨濟一棒指人，魔藏斥曰一橛頭禪，躲跟窠臼。若論個事，無論奇言妙句，俱用不著，雖一棒一喝，亦為剩法。古人不得已而用棒喝，原為剿絕情見，直指人心，魔藏若以情見解會，乖謬之甚。古不云乎：一棒喝不作一棒喝用。何嘗執此一喝一棒也？魔意但欲抵排棒喝，希將伊所妄立之一相、雙頭、四法之實法，以邀奇取勝，殊不知其大乖教外別傳，無法可傳之旨也。且悟、修未嘗謂一棒為千佛萬佛之祖，而魔藏妄捏一相為千佛萬佛之祖，獨非躲跟窠臼乎？若將一相作棒喝用，猶是躲跟窠臼，若將一相為千佛萬佛之祖，直是魔家窟宅矣。
忠國師以九十七相示耽源，耽源以示仰山，魔藏杜撰，稱為然燈以前無文密印，當日耽源示仰山，仰山一見即焚卻，源後問仰，仰即重集一本呈源，更無遺失。又溈山舉相，內作一日字，仰山就地畫一相，內作一日字，以腳抹之，溈山大笑。魔藏但於仰山一見即能記憶處詫為神奇，而不於溈山大笑處、仰山焚卻及腳抹處薦取，所謂韓盧逐塊。若謂九十七相奇特者，朕今即作八萬四千相，歸於八千三百九十七相，又歸於七百九十一相，又歸於九十五相，又歸於九相，又歸於一相，正如入海算沙，亦游戲華藏之一具，有何奇特？
至於三玄三要，自臨濟唱出以來，古今宗師無不拈提，而皆不能分明舉似。魔藏乃執黃檗三頓棒以附會之，杜撰差排，是乃全不知三玄三要。臨濟不云乎：大凡演唱宗乘，須一句語具三玄門，一玄中須具三要。首提演唱二字，演唱不能無言句，言句須識玄要，方成活句。然一玄而三要即具，三玄而九要全具，如此，乃玄以立要，要以貫玄，非九要不能貫三玄，得九要而三玄始圓。不分而分，分而不分，所以玄要之法，無法不該，如一棒喝不作一棒喝用，顯而易見者，又如四料揀之法，亦如春夏秋冬之四時，雖寒暑變遷，總不出此一年，此一年即棒喝也。曹洞之五位，亦如五行之互具，不出此一氣，此一氣即棒喝也。若夫浮山九帶，朕謂一句中須具九帶，而九帶中須具五十五束。又如汾陽十智同真，朕謂一句中須具十智同真，而一同真中須具五十五實。如此，與玄要之旨何別？推而廣之，難以悉數。
總之，歷代祖師雖更換面目接引世人，總不離世尊拈花，臨濟棒喝之旨，離此者即為魔說。況此棒喝能具萬法，能消萬法，此棒喝豈有定相？一棒喝何得作一棒喝用？魔藏不識，目為一橛禪，如果言禪，即一橛已屬多設。魔藏意猶未足，不知必待幾橛，方稱其魔意也？三頓棒與三日耳聾，豈更有別意？有何交涉乎？又魔藏作，以窣堵波為喻，以九級為五時教義，以結頂處為如來禪，以千丈旃檀從空破頂為祖師禪，以五光三昧為五家宗派，又自詡其言為塔頂上加聚沙一掬，種種魔說。
夫一切教相皆屬筌罤，墾土種瓜，瓜成非土；金從鑛出，鑛豈即金？乃謂教之級盡，其結頂處即如來禪，直同夢囈。且西來大意即是如來涅盤妙心，五家分派，的的歸宗，何可分佛分祖而又分五家？雖二乘之與大乘尚如皮肉骨髓，層次歷歷而分拆不開，何況單提向上邊事？五光五派有何交涉？大似漢代迂儒，謂尚書二十八篇應云臺二十八將。
魔意祗欲推五宗為超佛越祖而掬沙加頂，己又度越五宗，如來所謂大妄語成者。又魔藏指曹溪本來無一物，為落空亡外道，而弘忍泥黃梅亦未見性一語，死在句下。夫祗就本來無一物句論，固似自了之見，而下既云何處惹塵埃，亦可謂超越功勳，直臻向上也。黃梅亦未見性一語，死在句下者且不必論，若言掩人耳目者亦非，黃梅豈肯疑悞眾生？而米白無篩之對，曹溪又豈世法謙讓？悟、修所判，雖稍儱侗，而藏忍直斥為空亡外道，轉見不堪，可見其自了尚未能，一味有為實法，邪知邪見耳。
弘忍又指斥密云情與無情煥然頓現為閨合中物，引云門直得大地無纖毫過患為轉句，不見一色為半提，須知更有全提底時節為證，殊不知密云之一棒到底，正是處處全提，皆是情與無情煥然頓現之力，彼既未到密云悟處，乃牽引云門言句附會蓋覆，狐憑於城，鼠依於社，使人不敢焚熏，究竟城社自是城社，狐鼠自是狐鼠，何能混狐鼠同於城社？弘忍又云三峰師天童，師其源流；我輩師三峰，師其法乳。魔罪不問自承，豈非并未會實無一法可得，故曰源流，所得有憑有據，故妄云法乳耶？
夫工夫了徹，識得自心，師資道合，針芥相投，啐啄同時，從上心印，亦惟言汝如是，吾亦如是耳，何曾有一法可傳？況亦實無一法可得，一言相授受者，如是方名法乳。若藏忍之邪知邪見，魔外師徒以密傳口授為乳，是乃毒乳，何云法乳？
朕謂魔藏原非全無知識，只因離師太早，煩惱妄想，貢高我慢，祗圖爭勝，欲於法門中獨出一頭，不顧己之腳跟全未著地，欲裝點智過於師伎倆，捏定一、四法、雙頭等名相，擬為超師之作，每立一妄語，即捃摭文史，穿配古德言句以證實之。正如永明云：以限量心起分齊見，局太虛之闊狹，定法界之邊疆，遂令分別之情，不越眾塵之境，向真如境上鼓動心機，於寂滅海中奔騰識浪，於管中存見，向壁罅偷光，立能所之知，起勝劣之解。齊文定旨，逐語分宗，蟭螟豈健於鵬翼？螢照那齊於日曜？魔藏父子之語言著作，永明數語可為判盡。
當日魔藏取悅士大夫為之保護，使緇徒競相逐塊，遂引為種類，其徒至今散布人間，不少宗門衰壞。職此之由，朕今不加屏斥，魔法何時熄滅？著將藏內所有藏忍語錄，并五宗原、五宗救等書，盡行毀板，僧徒不許私自收藏，有違旨隱匿者，發覺以不敬律論。另將五宗救一書逐條駁正，刻入藏內，使後世具正知見者，知其魔異，不起他疑。天童密云悟派下，法藏一支所有徒眾，著直省督撫詳細查明，盡削去支派，永不許復入祖庭。果能於他方參學，得正知見，別嗣他宗，方許秉拂。諭到之日，天下祖庭系法藏子孫開堂者，即撤鐘板，不許說法，地方官即擇天童下別支承接方丈。
凡祖庭皆古來名剎，且常住本屬十方，朕但斥除魔外，與常住原自無涉，與十方參學人更無涉，地方官勿誤會朕意。凡常住內一草一木不得動搖，參學之徒不得驚擾，奉行不善即以違旨論。如伊門下僧徒固守魔說，自謂法乳不謬，正契別傳之旨，實得臨濟之宗，不肯心悅誠服，夢覺醉醒者，著來見朕，令其面陳。朕自以佛法與之較量，如果見過於朕，所論尤高，朕即收回原旨，仍立三峰宗派，如伎倆已窮，負固不服，以世法哀求者，則朕以世法從重治罪，莫貽後悔。從來邪說之作，易惑人心，然內道外道，是非邪正，亦不難辨。本乎自性而為修為說，即謂之內；不本乎自性而妄修妄說，即謂之外。
釋宗每辟玄門為外，如紫陽真人於所注悟真篇，後另注不雜玄門一語，一一從性地演出禪宗，即從上宗門禪師似此曉暢無礙，包括於數篇之中者，亦為罕見，而目之為外可乎？如真人者，是外之內也。如魔藏之徒，攘佛法而壞佛法，乃內之外也。曹溪清派何可容此濁流？況此魔說與魔子孫流落人間，末學受其無窮之遺毒，法眼慧命之所關，朕豈忍不辨其是非？天下後世必有蒙朕眉毛拖地之深恩者。須知此魔之不可不辨，因其為佛界之魔；此異之不可不揀，因其為同中之異。傳曰息邪說，正人心，夫祛邪扶正，朕之所不得不然者也。
粵稽三教之名，始於晉魏，後世拘泥崇儒之虛名，遂有意詆黜二氏，朕思老子與孔子同時，問禮之意，猶龍之褒，載在史冊，非與孔子有異教也。佛生西域，先孔子數十年，倘使釋迦、孔子接迹同方，自必交相敬禮。蓋五典、九經、三物、六行、治天下之大綱小紀，固始自二帝三王，而集成於我至圣，然必解脫諸相，而後此心方能達萬事萬物之性理，此則其必然者。後世或以日月星比三教，謂某為日，謂某為月，謂某為星，朕意不必如此作拘擬之見，但於日月星之本同一光處，喻三教之異用而同體可也。觀紫陽真人之，自可無疑於仙佛一貫之旨。道既一貫，愈可以無疑於三教并行不悖之說，爰附及於此，使天下後世真實究竟性理之人屏去畛域，廣大識見，朕實有厚望焉。
朕意禪宗莫盛於今日，亦莫衰於今日，直省剎寺棊布，開堂秉拂者不可勝計，固莫盛於今日也。然天下宗徒不特透得向上一關者，罕有其人，即能破本參，具正知見者，亦不多得，宗風如此，實莫衰於今日也。夫達磨西來，九年面壁，方得二祖慧可傳衣，以佛祖之慧力接引人天，尚俟九年之久，始得一人。今溥天之下，萬剎萬僧，萬僧萬拂，師以盲傳，弟以盲受，人人提唱宗乘，個個不了自心，豈不使正法眼藏，涅盤妙心，垂絕如綫？
雖曰豈能必如達磨之傳二祖，然亦必真參實悟，自具正知正見，而得正知正見之人而授之，豈有盲傳盲受，毫無著落？若以此為振興佛教，續佛慧命，與毀佛滅法何殊？甚至名利薰心，造大妄語，動稱悟道，喝佛罵祖，不重戒律，彼此相欺，賣拂賣衣，同於市井，將佛祖之慧命作世諦之人情，雖竊有佛祖兒孫之名，并無人天師范之實。如法藏、弘忍輩，惟以結交士大夫，倚托勢力為保護法席計，士大夫中喜負作家居士之名者受其顢頇，互相標榜。世尊當日雖以佛法付囑國王、大臣、善信護持，未有令枉道而從人也。況乃不結制，不坐香，惟務吟詩作文以媚悅士大夫，舍本逐末，如是居心，與在家何異？若此，則將來佛法掃地矣！
夫西來的意，不落言詮綱宗之設，所以揀魔辨異，雖更換面目接人，何嘗有意別立言說，離單提向上之正旨，橫分畛域，各立門庭也？於今宗徒多將識神生死本，傍語言文字邊，拾人唾余，學人饒舌，問者答者互相亂統，棒者喝者翻成躲跟，忽於解路中相逢，便作交融之水乳，謂是我宗密意。若然，與外道邪魔何異？正所謂一盲引眾盲，相牽入火坑，自負良重，何言利生？以限量心起分別見，向真如境上鼓動業識，齊文定旨，逐語分宗，令後學者雖欲勤心力參，奈荊棘布地，熱毒迷空，措足無從，依心生業，日積月久，雖宗徒愈盛，而宗旨愈泯矣，良可愍嘆！
特頒明諭，曉示叢林，目今直省諸剎堂頭，若有自信無疑，已臻向上，如愿來見朕者，著來京，朕自以佛法接之。其深山窮谷之中，或有獨老烟霞，不肯受盲師衣拂，自具正知正見之人，宜念宗風頹敗，當出而仰報佛恩。果是實蹋三關，知見超越，朕必褒賜禪師之號，令續從上諸祖法乳。設若以名利心，生徼幸想，一至朕前，水落石出，伊既希冀世榮，朕即投諸法網。其或本未自信，不過依樣葫蘆，既稱禪徒，只得說法，正見魔見兩皆不具者，聞朕此旨，當竭力領眾結制坐香，勤求本分。或摘鐘撤板，或棄拂舍篦，重復加力參學，必期了證，毋再自欺悞人。若大誑語成，則善因而遭惡果，何苦如此？
其余緇侶未受付囑者，當念佛祖留此法門，原為眾生生死，若不以了生死為念，披袈裟何事？要了生死，須明心地。勿守一知半解，得少為足；勿墮學識依通，未證謂證；勿但圖妄囑，出頭悞人；勿茍合世法，求名損己。所謂業識茫茫，無本可據。上則孤負佛祖眉毛拖地之深恩，下則孤負自己本來具足之面目，長受沈淪，永依苦趣，誠為可憫，豈不惕然？是宜真心切念，求了求當，惟有大悟大徹，方免醉生夢死；其或未能，且堅守佛制，嚴凈梵行，莫犯貪嗔癡，常修戒定慧，不可妄為知證，貽悞後學，存此佛種，以待機緣。若惟以邪知邪見密傳口授，欺己欺人，貪名逐利，世諦流布，毀戒犯律，則俗子之不如，豈法門所宜？有亟須自省，知往修來，毋負朕諄切護法訓誨之至意，著該部傳諭直省督撫，曉示天下宗門禪林。