示眾云：一塵含萬象，一念具三千。何況頂天立地丈夫兒，道頭知尾靈利漢，莫自辜負己靈，埋沒家寶麼？
﹝本則﹞舉：華嚴經云：我今普見一切眾生具有如來智慧德相，
熊翻斤斗，驢舞柘枝。
但以妄想執著而不證得。
妄想執著亦不惡。
﹝評唱﹞師云：華嚴大疏首尾，清涼大師科此段經，名開因性。普賢行愿疏名開物性源。如何開耶？云：佛子！無一眾生而不具有如來智慧，但以妄想顛倒執著而不證得：和尚只有千尺寒松，且無抽條石笋。沙不對。秀云：謝師答話。沙亦不對。
秀舉似三圣，圣曰：若實恁麼，猶勝臨濟七步。圣親上方丈云：和尚早來答話，可謂光前絕後。沙不答。圣云：我從來疑著這漢。佛印頌云：客見長沙陌路同，令人依約探家風。須彌萬仞磨今古，折草量天枉用功。古人把定處放得行，竿頭進步；放行時把得定，壁立千仞。為甚麼如此自由自在？湖南城好養民，米賤柴多足四鄰。
示眾云：大音希聲，大器晚成。向盛忙百鬧佯呆，待七古千年後慢。且道是如何底人？
﹝本則﹞舉：龍牙問翠微：如何是祖師西來意？
一回拈出一回新。
微云：與我過禪板來。
著本圖利。
兀兀劼劼。
微接得便打。
情知是。
牙云：打即任打，要且無祖師西來意？
半肯半不肯。
又問臨濟：如何是祖師西來意？
頑皮癩肉。
濟云：與我將蒲團來。
好本多同。
將錯就錯。
濟接得便打。
順手骨挆。
牙云：打即任打，要且無祖師意。
得恁軟頑。
牙後住院，僧問：和尚當年問翠微、臨濟祖意，二尊宿明也未？
貧兒思舊債。
牙云：明即明矣，要且無祖師意。
焦塼打著連底凍。
﹝評唱﹞師云：湖南龍牙山居遯禪師，初參翠微、臨濟，後參德山、洞山。一日，問洞山：如何是祖師西來意？山云：待洞水逆流則向你道。師於此悟入。佛果道：龍牙當時取禪板時，豈不知是打他？住院後，僧問：和尚見二尊宿，是肯他不肯他？牙云：肯即肯他，要且無祖師意。佛果道：山僧即不然，肯即未肯，要且無祖師西來意。佛日杲禪師頌：子卿不下單于拜，始末恒遵漢帝儀。雪後始知松柏操，事難方見丈夫兒。雪竇一向抑之。真如喆云：翠微、臨濟可謂本分宗師，龍牙一等是撥草瞻風，與他後人為龜為監。舉住後僧問處，乃云：龍牙瞻前顧後，應病與藥。大溈則不然，待問：當初二尊宿明不明？劈脊便棒，非唯扶豎翠微、臨濟，亦乃不辜他來問。萬松道：真如正是濟下鉆鎚，不能放過。要見龍牙肘後神符，須是當派天童眼目。頌云：
計穩甘屠眷。
何事當機不作家？
咬人狗不露齒。
人無遠見。
恐將流落在天涯。
必有近憂。
虛空那掛劍？
不假鋒鉾事。
星漢卻浮槎。
別有向上一路。
佛眼覷不見。
無底籃能著活蛇。
一般拈弄與君殊。
今日江湖何障礙？
太平無忌諱。
通方津渡有舡車。
何處不風流？
﹝評唱﹞師云：龍牙蒲團禪板，翠微、臨濟對眾教伊拈來，為甚用不出？百丈舉野狐話了，黃蘗問：古人錯答一轉語，墮野狐身五百生，轉轉不錯，合做甚麼？丈云：近前來，向汝道。蘗近前先與丈一掌。丈云：將謂狐須赤，更有赤須狐。此真當機作家，龍牙非不作家。未意成褫明目下，不欲當機，雷奔電掃，一期峭峻。古詩：一千里色中秋月，十萬軍聲半夜潮。謂之寒乞無含蓄。僧問鏡清：學人未達其源，請師方便。清云：是甚麼源？僧云：其源。清云：若是其源，爭受方便？侍者問：適來是成褫伊？清云：無。者又云：是不成褫伊？清云：無。者云：和尚尊意如何？清云：一點水墨，兩處成龍。成褫猶成就結裹也，恐成流布，敗辱門風。
洞山囑曹山曰：吾于云巖先師處親印寶鏡三昧，事窮的要，今付授汝，汝善護持，無令斷絕。向去若遇真法器，方可傳授。直須秘隱，不得形露。慮屬流布，難接後人。僧問同安察：如何是無干戈？安云：虛空不掛劍，玉兔不被鱗。聞世傳：天河與海通，海濱年年八月有浮槎，往來不失信。博望侯張騫乃多齎糧食乘槎而去，怱怱不覺晝夜。奄至一處，見城郭居室，室中多織女，唯一丈夫牽牛臨渚不飲，驚問：何人至此？騫問：此是何處？曰：君可往蜀，問嚴君平。乃如其言，君平曰：某年月，有客星犯牛斗。因話錄。
漢書載張騫窮河源，言奉使之遠，實無天河之說。唯博物志說有人齎糧乘槎到天河，見飲牛丈夫。問君平，客星犯牛斗，即此人也。此頌龍牙當用時卻放過，放過後別作主宰。僧問曹山：不萌之草為甚能藏香象？山云：闍梨幸是作家。又問曹山：作麼不萌草？無底籃是龍牙不用之大用，故香象非驢騾蹴蹋，活虵非死在句下。
龍牙示眾云：參方人須透佛祖始得。新豐和尚道：佛祖言教如生冤家，始有參學分。若透不得，即被佛祖謾去。僧便問：佛祖還有謾人之心也無？牙云：你道江湖還有礙人之意麼？又云：江湖雖無礙人之意，為時人透不得，江湖成礙人去，不得道江湖不礙人。龍牙透過祖意，如生冤家。所以道：明即明矣，要且無祖師西來意。江湖豈能礙人？俗諺云：自家不會浮，怨他河曲。一老宿云：自家不會浮，怨他坑熱。
示眾云：動即影現，覺即塵生。舉起分明，放下穩密。本色道人相見，如何說話？
﹝本則﹞舉：玄沙到蒲田縣，百戲迎之。次日，問小塘長老：昨日許多喧鬧向甚麼處去也？
又鬧也。
小塘提起袈裟角。
果然手忙腳亂。
沙云：挑沒交涉。
謝證據。
﹝評唱﹞師云：福州玄沙宗一大師，諱師備，芒鞋布衲，菲食自怡。雪峰高其苦行，常以備頭陀呼之。世傳：玄沙不出嶺，保壽不渡河。因蹶傷足指，嘆曰：是身非有，痛自何來？是身是苦，畢竟無生。休！休！達磨不來東土，二祖不往西天，遂回。復因閱楞嚴而發明，故應機捷敏，與修多羅合。至與雪峰徵詰，亦當仁不讓，峰曰：備頭陀再來人也。閩帥王審知、令公王延彬，皆以師禮之，眾常八九百。
沙到蒲田縣，百戲迎之。次日，問小塘長老：昨日許多喧鬧向甚處去也？小塘提起袈裟角，也不妨緊峭。第一不得向喧靜昨日今朝處著眼，蹉過當陽一段大事。小塘不費心力，信手拈起袈裟。沙云：挑沒交涉。小塘甚處是沒交涉處？玄沙是許不許？大溈喆云：大溈即不然，或有問，但鳴指一下。如有個衲子出來云：挑沒交涉。卻肯他。何故？大丈夫漢捋虎須也是本分。且道利害在甚麼處？又云：小塘懷藏至寶，遇別以增輝；玄沙本分鉆鎚一擊，乃光流千古。法眼別云：昨日有多少喧鬧？法燈云：今日更好笑。看他二尊宿是當派下兒孫，覷破玄沙用底，一向寬遮外羅，卻就暗箭相射。天童具通方眼，見伊家長短，徹底頌出。頌云：
衲子難謾。
澄源著棹。
肯墮死水。
當局者迷。
折筯不妨聊一攪。
打草驚蛇。
玄沙師，小塘老，
一狀領過。
易開終始口。
探竿影草。
難保歲寒心。潛縮也，老龜巢蓮；
藏身處沒蹤跡。
游戲也，華鱗弄藻。
沒蹤跡處莫藏身。
﹝評唱﹞師云：玄沙問昨日喧鬧，如莊子大宗師篇云：夫藏舟於壑，藏山於澤，謂之固矣。然夜半有力者負之而趍，昧者不知也。藏小大有宜，猶有所遯。若夫藏天下于天下而不得所遯，是恒物之大情也。天童以玄沙昨日、今日置問，藏舟密負以驗小塘，卻來澄源湛水尚棹孤舟。此恐滯死水，玄沙句中眼活，要人識動靜根源。臥龍球和尚曰：欲得省要，卻是山河大地與汝發明。其事既常，亦能究竟。若從文殊門入者，一切有為土木瓦石助汝發機；若從觀音門入者，一切音響，蝦蟆、蚯蚓助汝發機；若從普賢門入者，不動步而到。我以此三門方便示汝，如將一只折筯攪大海水，令彼魚龍知水為命。
若常知動靜語默，來去根源，早不空過，此頌玄沙為人處。若是作家，函蓋箭鋒，探竿影草，把定放行，看取提袈裟與沒交涉，看是何道理？史記龜策傳：太史公曰：余至江南，觀其行事。云：龜千歲乃游蓮葉之上。此沒交涉。潛縮也不妨游戲，游戲也不妨潛縮。今畫魚藻圖，藻，水草也，隨波搖漾，自成文章。又藻，水草有文者也，見論語山節藻梲。要識二老麼？有意氣時添意氣，不風流處也風流。
示眾云：不斷聲色是隨處墮，聲求色見，不見如來。莫有就路還家底麼？
﹝本則﹞舉：云門示眾云：聞聲悟道，
雙丸塞耳。
見色明心。
兩葉遮睛。
觀世音菩薩將錢來買餬餅，放下手，卻是饅頭。
又被風吹別調中。
﹝評唱﹞師云：天童舉話，談其神駿，略其玄黃。本錄云門示眾云：聞聲悟道，見色明心。作麼生是聞聲悟道，見色明心？舉手云：觀世音菩薩將錢來買餬餅，放下手，元來卻是饅頭。圓通國師道：韶陽老人可謂唱彌高而和彌寡，如今卻向延圣拂子頭上入方網三昧，東方入定西方起，乃至男身入定女身起。還會麼？野色更無山隔斷，月光直與水相通。萬松道：海中尋不得，岸上卻相逢。更看天童甚處相見？頌云：
閫外將軍令。
萬國煙塵自肅清。
風行草偃。
并作一家。
三千界放凈光明。
更無兩樣。
﹝評唱﹞師云：聞聲悟道，道豈有聲？見色明心，心豈有色？此禮樂征伐，自天子出仁義之兵，無敵於天下。攙搶棓彗，其殃一也。以聲色為影響，表不實也。影謂鏡像水月，響謂空谷傳聲，此皆在道心中為攙搶也。萬國猶萬法也，十二處猶六根六塵也。三千界光明照破影響，由除影響，放出光明。不見百丈古靈道：靈光獨耀，迥脫根塵。忽若根根塵塵皆徧法界，又作麼生？將謂是饅頭，卻是餬餅。