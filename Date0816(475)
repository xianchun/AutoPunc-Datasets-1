師初開堂日，才陞法座，大眾云集，師捻香示眾云：此一瓣香，不從他方得，即汝州水土然，愿皇帝萬歲，重臣千秋，文武百僚常居祿位。但某道薄人微，觸事荒瑣，謝郎中、巡檢、司徒諸官員等，光揚佛日，野干說法，釋迦和南，梵王前引，帝釋後隨，重法不重人。謝西州和尚，遠發緘封，曲獎卑能，悚惕無盡。兩院主首、街市檀越、堂內僧眾，請某開堂，說個什麼即得？若說三乘五性來，又有經律論座主宣揚；若說仁義禮智信，又有夫子，夫子是儒童菩薩，入鄽化俗；若是闡揚宗旨，又有諸方宿德和尚穿鑿了也；更教某甚處運斤斧即得？
便有僧問：祖祖相傳心印，印印皆親。師今出世，法嗣何人？
師云：寰中天子勑，塞外將軍令。
學云：法海一滴蒙師指，向上家風事若何？
師云：高祖殿前樊噲怒，須知萬里絕煙塵。
問：昔日世尊說法，梵王親躬；此日朝騎臨筵，將何指教？
師云：塞鴈過時聲咽咽，喜鵲喃喃悅殺人。
進云：與麼即法雨洪傾，人天有賴也。
師云：云綻家家月，春來處處花。
問：不落諸緣，請便道。
師云：落。
問：如何是無縫塔？
師云：頭不梳，面不洗。
問：如何是出家人？
師云：緊褁頭。
進云：與麼即在家出家。
師云：麤麻鞋。
問：吃卻施主食，將何報答他？
師云：老僧罪過。
進云：與麼即萬兩黃金亦消得。
師云：家丑不外揚。
問：寶劍未出匣時如何？
師云：不可錯怪老僧。
進云：出匣後如何？
師云：換手搥胸。
問：如何是禪？
師云：文殊殿。
問：如何是道？
師云：法堂是老僧蓋。
進云：禪道相去多少？
師云：汝問我答。
進云：向上還更有事也無？
師云：有。
如何是向上事？
師云：七棒對十三。學家禮拜。
師云：教休不肯休，直待雨霖頭。
問：如何是清凈法身？
師云：廁坑頭籌子。
問：臨機一句，請師速道。
師云：速。
進云：與麼即沙場無眹跡也。
師云：滴血驗身容。
師乃云：達磨西來，為傳東土，直指人心，見性成佛，獨標萬像，物外宣揚。悟之者，纖毫不隔；迷之者，背覺合塵。中下之機，也須子細，莫虛過時光，各各有之。況以西來的意，教外別傳，道契一言，縱橫自在，打破髑髏，揭卻腦蓋，豈不是慶快？
僧問：學人來日擬入帝京，帝王不顧時如何？
師尋時頌答云：
問行年？
問：鐘聲才罷，大眾臨筵，向上宗乘，請師舉唱。
師云：僧排夏臈，俗列耆年。
進云：恁麼即一雨普潤於大千也。
師云：日出天然異，光明照十方。
問：善法堂中伸一問，未審師還接也無？
師云：蜀地錦，觀陶綿。
進云：恁麼即承和尚慈悲也。
師云：廓然無障礙，縱橫任意游。
師上堂云：諸禪德！衲僧是通變道人，若遇鑊湯爐炭，諸般厄難，又如何免得？若是免不得，何名通變道人？作麼生是透脫諸般厄難底句？還有透脫得者麼？試對眾道看，為你證據。若是透脫不得，即是萬人作塚，無人替代渠。便下座。
問：師登師子座，祖意事若何？
師云：行為佛事，坐是道場。
進云：恁麼即橫身三界外也。
師云：三界外底事又作麼生？僧便喝。
師云：疑殺老僧這瞎驢。
問：向上一路，千圣不傳。如何是不傳底事？
師云：爐中添火猶嫌冷，路上行人只守寒。
進云：未審此理如何？
師云：冬無積雪，夏無余糧。
進云：恁麼即謝師指示。
師云：杖擲高聲唱，棒頭頂見血。學家禮拜。
師云：教休不肯休，直待雨霖頭。
問：承古有言：盡日忙忙，那事無妨。如何是那事？
師云：大眾一時聞。
進云：此理如何？
師云：行人盡帶悲。
問：百丈昔時參馬祖，豁然蕩盡更無疑，學人今日專請益，乞師方便為全提。
師云：黃河有九曲，陜府出鐵牛。
進云：大盡三十日，小盡二十九，已蒙師指示，向上機鋒又如何？
師云：深領這一問，擔枷過狀，有辱先宗。
進云：恁麼即學人禮拜有分也。
師云：兩重公*按就，萬里江山應不回。
問：眾手淘金，誰是得者？
師云：杖頭著眼看。
進云：請師盡令。
師云：灼然落深坑。
問：疋馬單槍，離君獨戰時如何？
師云：腦後抽簪。
進云：恁麼即陣敗將軍馬空回也。
師云：受領銀錢莫久停。
師勘一僧曰：近離什麼處？
僧云：東京。
師云：你因甚口上破？
僧云：和尚也須子細。
師云：七棒對十三，庫下吃茶去。
師問僧：日暮投林，朝離何處？
僧云：新戒不曾學禪。
師云：生身入地獄。下去！
後有僧舉到隨州智門明教大師，大師云：何不道鏁鑰在和尚手？
因僧人事一個書筒，師問曰：是個什麼？
僧云：和尚識取好。
師云：元來是個漆桶。
僧云：請和尚收。
師云：棺木努眼。
因聞童子念經聲，乃問僧曰：聞念經聲麼？
僧云：今日勘破。
師云：作家。
僧云：草賊大敗。
師云：老僧今日失利。
師勘五人新到云：總是云居供養主那？
僧云：是。
師云：是即一齊坐。
因僧入室，請益趙州和尚柏樹子話，師云：我不辭與汝說，還信麼？
僧云：和尚重言，爭敢不信？
師云：汝還聞檐頭水滴聲麼？
其僧豁然，不覺失聲云：！
師云：你見個什麼道理？
僧便以頌對云：
檐頭水滴，分明瀝瀝。
打破乾坤，當下心息。
師為忻然。
師因不安，有僧問：四大本空，病從何來？
師云：口談藥方終不瘥。
僧云：不會此意如何。
師云：唯有醍醐心地涼。
師因與僧俗三五人行次，師拄一條白棒，一僧問云：只是少一個皮五指。
師遂豎起展五指，問曰：會麼？
其僧俗云：不會。
師云：五輪指上放毫光。
師因去將息寮看病僧，僧乃問云：和尚！四大本空，病從何來？
師云：從闍黎問處來。
其僧喘氣又進云：不問後如何？
師云：撒手臥長空。
其僧云：！便告寂。
師與僧行路次，因見死人，僧便問：車在這，牛在什麼處？
師云：你蹩躃行。
僧云：牛又無，行個什麼？
師云：你既無牛，因甚踏破腳？
僧云：恁麼即親從葉縣來也。
師云：莫亂走。
師因與僧摘藤花次，有僧問：此日摘藤花，他時還有果報也無？
師云：有即錯。
僧云：恁麼即無果報也。
師云：你卻是個作家。
師在首山會，首山一日問云：喚作竹篦則觸，不喚作竹篦即背，合喚作什麼物即得？
師於言下豁然頓契，遂於手中掣得竹篦，拗折擲于堦下，卻云：是什麼？
首山云：瞎。師便禮拜。
師後到襄州廣德，廣德垂示云：禪德！直須是個師子兒始得，諸人總具個師子兒。
師便出問：承和尚有言：諸人總具個師子兒。如何是和尚師子？廣德便作師子吼。
師云：這個猶是野干鳴，還我師子來。隨後便喝，撫一掌。
德云：真師子兒！
師云：是何語話？
德云：好好問兄弟。
師云：也不得放過。
師到洞山，問洞山：廓然無依，法歸何處？
山云：三飜羯磨。
師云：恁麼即知音不和也。
山云：知音不和底事作麼生？
師云：龜毛拂子長三尺。
山云：你因什麼眉須墮落？師便禮拜。
問僧：近離甚麼處？
僧云：襄州。師拽童子打一摑，便喝出。
廣教塼庵，廓然無邊。隨緣度日，任性癡憨。森羅萬像，凡圣共傳。
有人到此，雪山西畔。
攀送老兄入梁園，杲日當軒不計年。為報我師林下偈，無心照破萬重關。
祠部見處少人知，棲心歇地更無疑。有人借問平生事，日出東方月落西。
祠部見處處處通，山河大地是家風。任他前面花錦樹，無心伏物演真宗。
祠部見處廓然安，森羅萬像在目前。任他前面歡與樂，隨緣度日化人天。
云：迥然無背面。
南來北往意如何？
云：不墮有無邊。
云：從來無間斷。
東海東頭有新羅。
云：大地不柰何。
我今有病，無見無聞。清虛之理，日月長明。
我今有病，罕遇知音。直饒明得，喪卻平生。
幻年七十三，真性不隨緣。廓然無障礙，清虛獨湛然。
是你不問話，山僧不答禪。日頭恰正午，笑破土地口。
是你不問話，山僧沒合煞。日午打三更，露柱夜說法。
是你不問話，山僧實驚訝。冬後一百五，廣南出象牙。
是你不問話，山僧沒可把。鼻孔在這，拈來驀頭打。
是你不問話，山僧沒可夸。蕩蕩隨緣去，湖南出紵麻。
木魚謌，木魚謌，橫身三界臥，擺頭掉尾瞬金鱗，凡圣縱橫不柰何。
老胡聞，聳耳聽，聲聲振動古佛心，逍遙自在無私曲，蕩蕩行時任騰騰。
指日月，太山崩，踴踴躍躍魔軍驚，哮吼吟時云隊隊，大洋海底霹靂聲。
夙生慶幸，共結良緣。羅漢遺蹤，日月青天。松蘿郁茂，取性巖邊。
道人行處，滿目江山。露地白牛，廓然無伴。森羅萬像，只在目前。
若人不會，何處相見？有人問著，直下看箭。
游山日促路嶮巇，結束行裝莫駐疑。來日遍看山有色，擬心棲處隔山迷。
諸方化主往來多，青山綠水意如何？演若達多應認影，不知鷂子過新羅。
師真師真，貌古棱層。言直訣烈，去住分明。森羅萬像，普濟群心。
往來禪子，大岳石崩。
我師之真，何用丹青？形如滿月，徧布乾坤。
攀送高僧入梁園，春去秋來不計年。蕩蕩行時無邪路，江山無滯笑西天。
雪山童子言下喝，擬議中間萬萬年。
一盞金燈號玲瓏，四方八面不施工。照破乾坤黑暗處，山河大地是家風。
化主別仙邑，南北無西東。超然威音外，縱橫處處通。
明暗皆自爾，寂然天地空。萬緣俱頓息，哮吼振乾坤。
師真似日，三周已畢。遍在乾坤，翹足七日。大展壃風，狐魅屏跡。香茶供養，光漆誰識？
椹子黑榔檔，無心是道場。高僧湌一頓，果熟自馨香。
前程化道莫辭辛，隨緣兀兀任浮沈。云去水來為伴侶，時時哮吼振乾坤。
此日好雪，誰言冰潔？粟米白銀，新羅日月。
此日好雪，萬民樂業。大展長空，凡圣路絕。
此日好雪，何勞言說？萬物無心，江山日月。
此日好雪，廓然敗賊。逼塞乾坤，誰人分別？
高僧相伴過九旬，誰人言說話宗乘？離凡離圣縱橫妙，何人擬議落千峰？
廣教無門風，縱橫處處通。大地紅塵起，失卻主人翁。
此日好雨，乾坤無路。日月長明，西方凈土。
廣教手巾，無功無能。觸目受用，青山白云。
廣教手巾，亘古亘今。寂寥虛廓，打破乾坤。
廣教手巾，不恊眾情。有人借問，大岳石崩。
廣教手巾，何勞心神？明暗自爾，青山白云。
廣教手巾，瞬目相呈。露地白牛，非凡非圣。
廣教手巾，誰見誰聞？直下便會，喪卻平生。
廣教手巾，日月長明。縱橫自在，新羅國人。
廣教手巾，非功織成。隨緣度日，任性浮沈。
廣教手巾，逼塞乾坤。賢愚意解，笑殺胡僧。
廣教手巾，不用持論。言前薦得，翳卻眼睛。
莫推延，莫推延，從來此事只如然。臈雪雰雰兩度降，不由人主不由天。
不推延，不推延，森羅萬像在目前。臈云雰雰天地黑，露地白牛遍大千。
忽睹庵園，任性癡憨。有人到此，如隔關山。
釋云：如賊入空屋。
云：無私可隔。
云：任性浮沈。
百味珍羞。
云：觸類有得。
一到仙州四十秋，隨緣兀兀到此休。幸遇高僧相伴後，縱橫不意到峰頭。
動用乾坤。
妙筆丹青。口吐詞華。
明暗自爾，乾濕同方。
何勞心神？
任性浮沈。
吾真非假，觸類有得。
圖畫非真。擬心即差。
容貌陋質，天不能蓋。
遍布乾坤。應物現形。
廣教六十八，凡圣俱歇滅。有人相借問，九月重陽節。
廣教六十八，誰人相體察？直下便會得，腦後三斤鐵。
一年春盡一年春，相煩動道任浮沈。森羅萬像無私曲，一聲才動斬乾坤。
廣教一柄扇，本來無背面。有時在手中，要且無人見。
山僧一條杖，縱橫無比量。有時在手中，應用遍十方。
筇竹九節，縱橫無邪。大展長空，凡圣路絕。
兩堂上座齊下喝，瞽目之人無分別。凡言賓主句下分，何勞龜卜問前程？
廣教一言，凡圣共傳。直下便會，萬里江山。
兀兀隨緣任浮沈，不拘春夏及秋冬。闍梨請益平生事，問取寒山始知音。
衲僧衲僧，不用持論。言前薦得，腦後三斤。
山僧生日處處真，隨緣兀兀任浮沈。森羅萬像無私曲，日出天然照乾坤。
山僧生處廓然寧，不拘凡圣自在行。任他前面歡與樂，無心伏物賀太平。
山僧生處碧云中，情與非情共一真。明暗盡時無邪路，明明不墮圣凡前。
山僧生處少知音，任性隨緣過幾春。有人借問平生事，石人打鼓木人聽。
山僧生處據令行，十方禪子盡皆驚。若人解接無根樹，海能挑水底燈。
山僧生處正令行，野老謳謌盡傳名。若人不識金剛用，涅盤山側井中人。
山僧生處亘古今，誰人言說話宗乘？離凡離圣縱橫妙，腦後抽簪祭鬼神。
山僧生處在林中，碧澗虎聲騁英雄。□回驚動十方剎，萬里江山入千峰。
山僧生處峰頂上，迦葉聞鐘出洞門。粉骨碎身千萬劫，思量難報我師恩。
山僧生處碧潭中，不拘春夏及秋冬。一刀兩段須休去，何人擬議落千峰？
廣教一言，直下人嫌。若人借問，萬里江山。
四十五年在仙州，凡圣縱橫任君游。有人借問如何事，夜至三更到崖州。