如是我聞：
一時，佛住摩伽陀國，小復現大。身上出水，身下出火，履地如水，履水如地。坐臥空中，身不陷墜，東踴西沒，西踴東沒，南踴北沒，北踴南沒，邊踴中沒，中踴邊沒，上踴下沒，下踴上沒，於虛空中，化作琉璃窟。承佛神力，以梵音聲說釋迦牟尼佛十二部經。大眾聞已，怪未曾有，八十億人遠塵離垢，於諸法中不受諸法，得阿羅漢，無數天人發菩提心。繞佛三匝，還從空下，為佛作禮，說有為法皆悉無常。辭佛而退，還耆闍崛山本所住處，身上出火，入般涅盤。收身舍利，山頂起塔。
彌勒佛嘆言：大迦葉比丘，是釋迦牟尼佛於大眾中常所贊嘆頭陀第一，通達禪定解脫三昧。是人雖有大神力，而無高心，能令眾生得大歡喜，常愍下賤貧苦眾生。
彌勒佛嘆大迦葉骨身言：善哉！大神德釋師子大弟子大迦葉，於彼惡世，能修其心。
爾時，摩訶迦葉骨身即說偈言：
頭陀是寶藏，持戒為甘露。
能行頭陀者，必至不死地。
持戒得生天，及與涅盤樂。
說此偈已，如琉璃水，還入塔中。爾時說法之處，廣八十由旬，長百由旬，其中人眾，若坐若立，若近若遠，各見佛在其前，獨為說法。彌勒佛住世六萬億歲，憐愍眾生故，令得法眼。滅度之後，諸天世人闍維佛身。時轉輪王收取舍利，於四天下各起八萬四千塔。正法住世六萬歲，像法二萬歲，汝等宜應勤加精進，發清凈心，起諸善業，得見世間燈明彌勒佛身必無疑也。
佛說語已，尊者舍利弗、尊者阿難，即從坐起，為佛作禮，胡跪合掌，白佛言：世尊！當何名斯經？云何奉持之？
佛告阿難：汝好憶持，普為天人分別演說，莫作最後斷法人耶。此法之要，名一切眾生斷五逆種凈除業障報障煩惱障修習慈心與彌勒共行，如是受持；亦名一切眾生得聞彌勒佛名必免五濁世不墮惡道經，如是受持；亦名破惡口業心如蓮花定見彌勒佛經，如是受持；亦名慈心不煞不食肉經，如是受持；亦名釋迦牟尼佛以衣為信經，如是受持；亦名若有聞佛名決定得免八難經，如是受持；亦名彌勒成佛經，如是受持。
佛告舍利弗：佛滅度後，比丘、比丘尼、優婆塞、優婆夷、天龍八部、鬼神等，得聞此經，受持讀誦，禮拜供養，恭敬法師，破一切業障、報障、煩惱障，得見彌勒及賢劫千佛，三種菩提隨愿成就，不受女人身，正見出家，得大解脫。
說是語已，時諸大眾聞佛所說，皆大歡喜，禮佛而退。