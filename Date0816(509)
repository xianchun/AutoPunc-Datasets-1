武皇帝貞簡皇后曹氏，莊宗之母也，太原人，以良家子嬪於武皇。姿質閑麗，性謙退而明辨，雅為秦國夫人所重。常從容謂武皇曰：妾觀曹姬非常婦人，王其厚待之。武皇多內寵，乾寧初，平燕薊，得李匡儔妻張氏，姿色絕代，嬖幸無雙。時姬侍盈室，罕得進禦，唯太后恩顧不衰。武皇性嚴急，左右有過，必峻於譴罰，無敢言者，唯太后從容救諫，即為解顏。及莊宗載誕，體貌奇傑，武皇異而憐之，太后益寵貴，諸夫人鹹出其下，後亦恭勤內助，左右稱之。
武皇薨，莊宗嗣晉王位，時李克寧、李存顥謀變，人情危懼。太后召監軍張承業，指莊宗謂之曰：先人把臂授公此兒，如聞外謀，欲孤付托，公等但置予母子有地，毋令乞食於汴，幸矣。承業因誅存顥、克寧，以清內難。莊宗善音律，喜伶人謔浪，太后常提耳誨之。天祐七年，鎮、定求援，莊宗促命治兵，太后曰：予齒漸衰，兒但不墜先人之業為幸矣，何事櫛風沐雨，離我晨昏！莊宗曰：稟先王遺旨，須滅仇讎。山東之事，機不可失。及發，太后餞於汾橋，悲不自勝。莊宗平定趙、魏，駐於鄴城，每一歲之內，馳駕歸寧者數四，民士服其仁孝。
太后初封晉國夫人，莊宗即位，命宰臣盧損奉冊書上皇太后尊號。其年平定河南，西幸洛陽，令皇弟存渥、皇子繼岌就太原迎奉。莊宗親至懷州，迎歸長壽宮，太后素與劉太妃善，分訣之後，悒然不樂。俄聞太妃寢疾，尚醫中使，問訊結轍。既而謂莊宗曰：吾與太妃恩如伯仲，彼經年抱疾，但見吾麵，差足慰心，吾暫至晉陽，旬朔與之俱來。莊宗曰：時方暑毒，山路崎嶇，無煩往復，可令存渥輩迎侍太妃。乃止。及凶問至，太后慟哭累旬，由是不豫，尋崩於長壽宮。同光三年冬十月，上諡曰貞簡皇太后，葬於壽安陵。
太妃劉氏，武皇之正室也。
魏國夫人陳氏，襄州人，本昭宗之宮嬪也。乾寧二年，武皇奉詔討王行瑜，駐軍於渭北，昭宗降朱書御劄，出陳氏及內妓四人以賜武皇。陳氏素知書，有才貌，武皇深加寵重。及光化之後，時事多難，武皇常獨居深念，嬪媵鮮得侍謁，唯陳氏得召見。陳氏性既靜退，不以寵侍自侈，武皇常呼為阿者。及武皇大漸之際，陳氏侍醫藥，垂泣言：妾為王執掃除之役，十有四年矣，王萬一不幸，妾將何托！既不能以身為殉，願落發為尼，為王讀一藏佛經，以報平昔。武皇為之流涕。及武皇薨，陳氏果落發持經，法名智願，後居於洛陽佛寺，莊宗賜號建法大師。天成中，明帝幸其院，改賜圓惠大師。晉天福中，卒於太原。追諡光國大師，塔以惠寂為名也。
莊宗神閔敬皇后劉氏。
淑妃韓氏，莊宗正室。
德妃伊氏，莊宗次室。
明宗昭懿皇后夏氏，生秦王從榮及閔帝。同光初，後以疾崩，明宗即位，追封為晉國夫人。長興中，明宗以秦、宋二王位望既隆，因思從貴之義，乃下製曰：故晉國夫人夏氏，素推仁德，久睦宗親，嘗施內助之方，不見中興之盛，予當御極，子並為王，有鵲巢之高，無翬衣之貴，貞魂永逝，懿範常存，考本朝之文，沿追冊之制，將慰懷於九族，冀葉慶於四星。宜追冊為皇后，兼定懿號。既而有司上諡曰昭懿。
和武顯皇后曹氏。
宣憲皇后魏氏。
閔帝哀皇后孔氏。
末帝劉皇后，應州人也。天成中，封為沛國夫人。清泰初，百官三上表，請立中宮，遂立為皇后。後性強戾，末帝甚憚之，故其弟延皓，自鳳翔牙校環歲之間曆樞密使，出為鄴都留守，皆由後內政之力也。及延皓為張令昭所逐，執政請行朝典，後力製之，止從罷免而已。晉高祖入洛。後與末帝俱就燔焉。
史臣曰：昔三代之興亡，雖由於帝王，亦係於妃後。故夏之興也以塗山，及其亡也以妹嬉；商之興也以簡狄，及其亡民以妲己；周之興也以文母，及其亡也以褒姒。觀夫貞簡之為人也，雖未偕於前代，亦無虧於懿範。而劉後以牝雞之晨，皇業斯墜，則與夫三代之興亡同矣。餘無進賢輔佐之德，又何足以道哉！